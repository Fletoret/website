---
title: A munt të qëndronjë Shqipëria si është?
author: Sami Frashëri
respectLineBreaks: false
parent: Ç'do të bëhetë Shqipëria?
grandparent: Shqipëria
order: 1
---

Shqipëria është një cop' e Tyrqisë s'Evropësë.
Qëndrimi' i saj si është sot është lidhurë me rojtjet të
Tyrqisë n'Evropë; Tyrqia a do të ronjë edhe shumë kohë
n'Evropë? Kësaj pyetjeje njeri s'i përgjigjetë dot a përgjegj'
e kësaj është jo. Tyrqia rojti shumë n'Evropë; pas kuvëndit
të Berlinit dhjetë vjet besohësh të ronte; shkuanë njëzet,
do-me-thënë rojti shumë. Kjo mbretëri s'ka bërë dhe s'bën
gjë fare që të xgjatnjë rojtjen' e saj. Si një i sëmurë, që
s'bën ç'i thonë shëronjësitë e i vë krusmënë trupit të ti,
ashtu edhe kjo mbretëri po bën gjithë ç'duhetë për të
shkurtuarë ditët' e saj. Nuk' e dimë edhe sa kohë munit të
ronjë n'Asi edhe është jashtë qëllimit tënë të flasimë për
atë; po n'Europë jetën' e ka fort të shkurtërë. Shqipëria
s'ka bërë themel as ka lëshuarë rënjë më vetëhe; ron mi
themelt të gremizurë të Tyrqisë e me rënjët të kalbura
t'asaj. Me të rënët të kësaj stihije së madhe, do të bjer'
edhe Shqipëria e do të shtypetë nënë gërmadhat të rënda
t'asaj.

Kombet' e tjerë të Tyrqisë s'Evropës kanë zën' e po
bëhenë gati që kurthi, që të mundinë të qëndrojnë më
vetëhe të tyre e të mos shtypenë nënë gërmadhat të
Tyrqisë. Këta kombe ngjajnë m'ato barëra, q'ushqehenë e
shëndoshenë nënë dëborët të dimërit edhe, kur hiqetë kjo
barr' e ftoht' e e rëndë nga faq' e dheut, ato zën' e lulëzojnë
e xbukurohenë në çast. Po Shqipëtarëtë, që kaqë qint vjet
etëhu janë varurë më Tyrqit, sado q'e shohënë që kjo stihi
e madhe, q'e thonë Tyrqi, ësht' e shëmburë e ditë me ditë
po i bjenë strehëtë, prapë s'heqinë dorë nga të psheturit
nënë të. Kjo dëbor' e kaqë qintsh vjet, që ka ushqyerë nënë
të kombet e tjerë, Shqipërisë i ka djegurë rrënjëtë me të
ftohëtit të saj; Shqipëria ka ngrir' e është tharë në këtë
dimërë të gjatë të tiranisë së zezë, me gjithë që s'është
shkelurë aqë sa vëndet' e tjerë.

Pun' e Maqedhonisë u vu përmi cohët të gjelbërë të
diplomatisë, a kështu a ashtu do të marrë një funt;
Rumelia nukë do të mbesë si është; Tyrqet do t'u pritenë
pakë thonjtë, e do të mos rjepinë më kombet' e këtyre
vëndeve: thirjetë kombevet do të dëgjohenë e të drejtat e
tyre do t'u epenë. Atëherë Shqipëtarëtë a do ta nxjerinë
zënë, a do të kërkojn' edhe ata të drejtat' e tyre? Apo do të
përpiqenë gjer n'orët të fundit për të mbajturë tiranin' e
Tyrqet mi kryet të tyre e të tjerëvet kombe? Këtu është
puna.

Sa afrohet koh' e të ngriturit të tiranisë së zezë të
Tyrqet, aqë çeletë shpres' e shpëtimit të kombevet, që
rënkojnë nënë të. Pamë më siprë që Shqipëtarëtë me kohë
kanë qënë shokët' e Tyrqet e jo robërit' e tyre; po sot ata
heqinë më të madhenë tirani, ata janë shkelurë e shtypurë
më keq se gjithë. Kur është kështu, pse gjithë kombetë
përpiqenë ta hedhinë së sipërmi këtë hije të rëndë, e
Shqipëtarëtë duan ta mbajnë? Apo nukë shohënë që po i
vënë krahëtë një muri, që po gramizetë e do t'i shtypnjë
duke rënë mi ta? Shqipëtarëtë janë si një njeri, që ka rënë
në dett e di të bënjë not mirë, po duanë, duke shpëtuarë,
të shpëtojnë edhe Tyrqitë, të cilëtë kanë rën' edhe ata në
dett edhe s'dinë not; po këta të mallëkuarë nukë len' atë
që di not, t'i zërë nga duhetë e t'i nxjerë jashtë ujit, po i
zën' ati të dy këmbëtë a një këmb' e një dor' edhe s'e lenë
të bënjë not. Kështu edhe vet komb' i tyre po mbytetë edhe
kombinë shqipëtar po e heq me vetëhe mu në funt itë detit
e po e mbyt. Shqipëtari, që po e sheh këtë rezik me sy, pse
e le vetëhenë në duart të këti të ligu e të pamëndi, që
s'munt të shpëtonjë vetëhenë edhe as le ta shpëtojnë, po
kërkon të mbytnjë me tradhëti edhe ata që duanë ta
shpëtojnë? Ç'duhetë të bënjë një njeri, që bije në një rezik
të këtillë? — T'i apë një shkelmë të shëndoshë këti
tradhëtori, që kërkon ta mbytnjë, ta dërgonjë në funt të
detit edhe të shpëtonjë vetëhen' e ti. Kjo është udh' e
shpëtimit e jo tjatërë.

Tyrqia as munt të ronjë paskëtaj, as do të ronjë,
edhe as duhetë të ronjë. Shqipëtarëtë po që të duanë të
mos ndahenë nga Tyrqia, duhetë të humbasinë bashkë me
të. Ky është një njeri i vdekurë; sado ta duamë të
vdekurinë, duhetë ta vëmë në dhet; të duamë të mos
ndahemi soje, është si të duamë të hyjmë në varrt me të
bashkë. Ay qelbetë, u qelp, s'e mbaj më dot më, se
kundërmon botënë.

P'andaj themi prapë që Shqipëria, si ka rojturë gjer
më sot, paskëtaj s'ron as pakë. Le që Tyrqia ësht' e
vdekurë edhe s'munt të ronjë me të; po edhe sikur të
ngjallësh kjo mbretëri e të ronte edhe ca koha, Shqipëria
prapë do të mos muntte të ronte, se ngjallj' e Tyrqisë është
vdekj' e Shqipërisë. Pamë më siprë qysh Tyrqitë u lidhinë
duart' e këmbëtë Shqipëtarëvet edhe i mbajnë t'i hanë e t'i
përçajnë të tjerëtë (grekët, shqehtë etj). Shqipëria gjer më
sot e ka mbajture kombërin' e gjuhën' e saj, po paskëtaj s'e
mban dot, po s'bëri edhe ajo shkolla e të vejë mbarë në
diturit; po qeveri' e Tyrkut Shqipëtarë s'e le të hapnjë
shkolla e të shpjerë përpara gjuhën' e ti, kur të tjerëtë,
armiqët' e saj edhe të Shqipërisë, i le të dlir' e të çpenguarë
të bëjnë ç'të duanë.

Kështu të jetë që të ronjë Tyrqia edhe ca vjet, do të
mos mbetetë më Shqipëri, po ky vënt do të jetë copëtuarë
për jetë (në mes të grekëve e të shqehve).
