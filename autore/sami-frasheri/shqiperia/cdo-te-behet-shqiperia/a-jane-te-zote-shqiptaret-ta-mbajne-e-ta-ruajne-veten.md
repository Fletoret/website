---
title: A janë të zottë Shqipëtarëtë të mbajn' e të ruajnë vetëhenë?
author: Sami Frashëri
respectLineBreaks: false
parent: Ç'do të bëhetë Shqipëria?
grandparent: Shqipëria
order: 2
---

Dy gjërëra duhenë në këtë jetë: e drejta edhe
fuqija. E drejta pa fuqi, si edhe fuqija pa të drejtë është si
një krah i vetëm; nonjë zok s'fluturon dot me një krah. Më
të rallë bën punë fuqija pa të drejtë; edhe e drejta pa fuqi
fort rallë dëgjohetë. Peshku i math e ha gjithënjë të
vogëlinë.

Tani Shqipëtarëtë q'e kanë të drejtëne me vetëhe,
aty s'ka dyshim. Qysh të mos ketë Shqipëtari të drejtë të
shkruanj' e të këndonjë gjuhën' e ti, kur gjithë kombetë',
edhe më të liqt' e më të dobëtitë, e kanë këtë të drejtë edhe
njeri s'i ndalon? Përse Shqipëtarëtë të jenë të mërguarë
nga një e drejtë, q'e kanë gjithë kombet' e dheut? Të mos
mundinë të shkruajn' e të mësojnë gjuhën, e tyre po të
tjerë kombe të huaj të vin' e t'u hapinë shkolla në gjuhërat
të tyre e t'u kthejnë kombërin' e gjuhën tyre? Janë kaqë të
dobëte Shqipëtarëtë? - Jo! Njëmijë herë jo.

Shqipëtarëtë janë më të fort se gjithë kombet' e
sinisisë së Ballkanit. Pas shumicës së tyre mbase janë më
të fortë e më të shëndoshë se gjithë kombet' e dheut. Sot
në këtë ditë e kështu si është Shqipëria munt të nxjerë një
ushtëri prej 500.000 njerssh! Pa 200,000 e 300.000 dalinë
me një herë. Ata q'e njohinë Shqipërinë, s'çuditenë me
këto nëmura, se kaq' ushtëri Shqipëria ka nxjerr' edhe
nxjer për herë. Edhe kjo është pun' e diturë që një ushtëri
prej 200,000 Shqipëtarësh është mbaras me një ushtëri të
500,000 ushtarësh të huaj. Trimërin' e Shqipëtarëvet edhe
armikët' e tyre s'e ndryshojnë dot.

Pamë më siprë se sa trimërira kanë bërë
Shqipëtarëtë edhe qysh u kanë xbardhurë faqenë të huajt,
q'i kanë pasurë zotërinj a shokë. Këta që kanë treguarë
kaqë trimëri për të huajt, të cilëtë edhe s'para ua kanë
diturë, s'qënkanë të zottë sot të mbajn' e të ruajnë
vëndinë, gjuhënë e kombërin' e tyre? Qysh te mos jenë të
zottë për këtë të drejtë, kur kanë edhe vendinë të fortë, q'u
ndih? Gjer më sot kanë lëftuarë gjithënjë vetëm me fuqi,
po jo kurrë me të drejtë; sot është dita të lëftojnë me të
drejtë e për të drejtë. Nukë ka më të shënjtëruarë të drejtë
se kombërija, gjuha e mëmëdheu për një komp. Një trim,
që lëfton për plaçk' e për rrëmbim, është kurdoher' i
turpëruarë; ay që lëfton për një të drejtë të këtillë, është
dy herë trim; e drejta i ep një forcë e një fuqi, që s'e lë kurrë
të mundetë, po e bën njërënë të muntnjë dhetë!

E po kur janë Shqipëtarëtë kaqë të fort' e trima, pse
rrinë me duar lidhurë, e të huajtë të dobët' e pa nonjë fuqi
si edhe pa nonjë të drejtë po i copëtojnë e po i humbasinë
për jetë? Rrinë me duar lidhurë, se duart ua ka lidhurë e
ua mban Tyrku, edhe të huajtë po i copëtojnë me fuqit e
me ndihmët të këti! E po Tyrku ay vetë është kaq' i fortë,
sa me një dorë t'u mbanjë duartë Shqipëtarëvet e me
tjatrënë t'u ndihnjë armikëvet të këtyre? Jo, këtë e dimë
që s'ësht' i fortë, po është dhelpërë: Shqipëtarëtë i mban
me dhelpëri e me tradhëri. Ta themi edhe kështu:
Shqipëtarëtë i lidhinë vetë duart' e tyre, se janë të paditur'
e të verbërë!

Shqipëria sot është si një dragua i fortë, i rrethuarë
prej ca çakajsh e dhelpërash, të cilëtë i kanë lidhurë
këmbëtë e bëhenë gati ta çajn' e ta përlajnë. S'ka përveç
se të tundet' e të lëkundetë pakë të luanjë një herë dorën'
e këmbënë edhe gjithë ata çakaj e ato dhelpëra do të
përhapenë e do të mos kuxojnë as të kthejnë syt' e ta
vështojnë një herë. Më parë Tyrqisë t'i tregonjë një herë
dhembëtë e t'a thotë: hiqu ti e mos u përzje' se po të shoh
bukurë se qysh po m'i çpërblen të miratë, që të kam bërë;
unë kam pesëqint vjet që po të ruanj e ti po më mban
duartë lidhurë që të më çanjë të tjerë; e do të më heqç edhe
mua në funt të trapit, tek ke dëshirë të biesh vetë. Ç'janë
Tyrqitë? — Një komp i egërë t'ardhurë nga shkretëtarat'
e Asisë së Veriut me nga një hosten në dorë. Këta me
egërsi të tyre zunë më të bukurit' e vëndevet të botësë e
më të qytetuarëtë; edhe si i ropnë, i gremizë e doqnë, po i
mbajnë edhe gjer më sot nënë një egërsi, nënë një varfëri,
nënë një tirani, që tëmeron gjithë botënë. Nga gjithë këta
vënde, që po rënkojnë që nga kaqë qint vjet e tëhu, edhe
njëri është Shqipëri' e gjorë, që heq këtë tirani, a heq më
shumë se gjithë vëndet' e tjerë nga pakujdesj' e
Shqipëtarëvet. Tyrqitë janë nga ata kombe, që kanë
shkuarë mi dhet si një breshërimë e si një borë. Ku janë
Hynëritë, Vandalëtë, Mongolëtë, Avarëtë, Gotëritë e kaqë
kombe t'egërë, që zunë gjymësën' e faqes së dheut duke
djegurë, duke gremizurë e duke derdhurë gjak? Tyrqitë
s'kishinë të drejtë të rojnë më teprë se ata shokët' e tyre;
rojtjen' e qëndrimin gjer më tani e patnë qelepir, tani
s'kanë nonjë të drejtë të rojn' e të qëndrojnë më edhe as
din' e as duanë të rojnë më, se gjer më sot s'kanë bërë një
kombëri e një qeveri si gjithë bota, po duanë të rojnë për
jetë me egërsi. Këta do të humbasinë edhe duhetë të
humbasinë që të shpëtonjë njerëzia syresh; po ç'kanë me
na që, duke rënë, duanë të na marrinë edhe na me vetëhe?
Na ç'kemi me ta? A mos erthmë me ta? Jo, kurrë! Na s'jemi
as Tyrqas të ardhurë nga shkretëtirat e Asisë. Na jemi m'i
vjetri komp i Evropësë; kemi të drejtë në dhet' t'Evropësë
më teprë se çdo komp.

Këtë të drejtë të shënjtuarë Shqipëtarëtë janë të
zottë ta ruajnë e ta kërkojnë edhe me armë në dorë. Kur
përzjehetë e drejta me fuqit, merr një forcë, të cilësë gjë s'i
rri dot kuntreq. Shqipëtarëtë janë pra të zottë itë mbajn'
e të ruajnë të drejtën' e tyre, domethënë kombërinë,
gjuhënë e mëmëdhen' e tyre kuntrë çdo armiku; arrin
vetëm të duanë.
