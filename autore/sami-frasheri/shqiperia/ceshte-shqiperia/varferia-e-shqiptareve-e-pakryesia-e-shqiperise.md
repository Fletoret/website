---
title: Varfëri' e Shqipëtarëvet e pakryesi' e Shqipërisë
author: Sami Frashëri
respectLineBreaks: false
parent: Ç'është Shqipëria
grandparent: Shqipëria
order: 10
---

Shqipëria gjer ca kohë më parë ka qënë mjaft e
pasur' e e begatë. Shqipëtarëtë roninë me rogat' e
ushtërisë e me rrëmbimët të luftësë, si edhe me disa
mjeshtëri, që kishinë. Mvishnin' e mbathninë robën' e
plaçkën e tyre, që bëhesh në vënt. Pagesat' e qeverisë
ishinë fort të paka e të lehta. Nga të hollatë, që sillninë së
jashtësmi në Shqipëri, fort të paka delninë jashtë, të
shumatë mbeteshinë ne vëndit. Kjo sillte një begati të
përgjithçme.

Sot s'është puna kështu; Shqipëtarëtë më nukë
venë ushtarë me rogë po futenë nënë një xgjedhë
ushtërije; nukë kthehenë nga lufta të mveshurë n'ar e të
farkuarë me armë të lara, po lakuriq, të smurë e të
këputurë. Nonjë gjë s'bëhetë dot në vëndit, se punëtorëtë
vëndës s'ia dalinë dot kuntrë fabrikavet t'Evropësë. Edhe
ato dy pare, q'u bjenë në dorë Shqipëtarëvet, rjedhinë nga
duart' e tyre e rungullisenë n'Evropë. Pagesat' e qeverisë
janë të shumta e të rënda, sa me-zi i paguajnë. Fitimet' e
vjetërë u ngrinë, të tjerë të rinj s'erdhë në vëndit t'atyre.
Për udhëra paguajnë veçan, udhë s'ka; lumënjtë mbytinë
fushatë; ethetë, që çpikenë nga këto baltëra, bëjnë boitënë
të jenë gjithënjë të sëmur' e të dobëtë, të mos punojnë dot
e të vdesinë nga sëmundja e nga urija. Kështu një varfëri
e madhe e e keqe e ka mbuluarë gjithë Shqipërinë.

Qeveri' e Tyrqet në Shqipëri është vetëm për të
mbledhurë pagesat' e ushtarëtë: eja ti, djalë shqipëtar, që
shkele më të njëzettënë vit, të veç n'anët të dheut, të
mbyllesh në një këshlla lakuriq e urëtë! eja ti, Shqipëtar i
varfërë, të paguanç pesë grosh për një dhi, nga e cila
s'nxjer dot as gjymësën' e këtyre pareve në mot! Kjo është
pun' e qeverindarit tyrk; po qeveri s'ka; pa dalë mirë
zaptijeja nga kolumb' e pshatarit, të cilit i mori djalin' a
gjënë, i hyn kusari ta vjedhë a armiku ta vrasë, edhe ay
qeverindar, që qe i zoti te rjepë, s'ësht' i zoti ta ruanjë nga
kusari a ta mburonjë nga armiku! I gjori Shqipëtar ësht' i
shtranguarë të rrijë dit' e natë me armë në dorë që të
munjë të ruanjë gjën' e shpirtin' e ti; po në i lënçin' edhe
armë, se shumë herë armëtë ia mer, e le duarlidhurë
përpara hajdutëvet e armikëvet, nga të cilëtë nuk ësht' i
zoti ta ruanjë. Pa le që shumë herë qeverindari
bashkohetë me hajdutnë për të rjepurë Shqipëtar' e
nderçure.

A munt të quhetë qeveri një qeveri e këtillë? Nukë,
kurrë. Shqipëria gjendetë nënë një paqeveri të keqe. S'ka
nonjë qeveri. Shqipëtarëtë hajen' e vritenë në mest të tyre
për ditë; gjaku i Shqipëtarit derdhetë kot e pa punë, ay
gjak i vjejturë që do të mos derdhesh as një pikë përveç
për ruajtjet e për shpëtimt të Shqipërisë!

Varfërija, paqeverija, paditurija sjellinë grindenë,
ndarjenë, mosdashurinë. Shqipëtarëtë, të varfërë, të
paditurë, të ndarë, armikë njeri me jatrinë, po vritenë në
mest të tyre, po derdhinë gjakn' e tyre kot e, sa venë, po
humbasinë! Kanë rënë më një gjumë të thellë e të rëndë.
Fqinjët' e tyre ditë me ditë po xgjuhenë, po ndritohenë, po
shtohenë e po hedhinë gjurma të mbëdha brënda në
Shqipëri, të cilënë janë gati ta copëtojnë fare!

Kështu është sot Shqipëria!
