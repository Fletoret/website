---
title: Reziket' e Shqipërisë.
author: Sami Frashëri
respectLineBreaks: false
parent: Ç'është Shqipëria
grandparent: Shqipëria
order: 7
---

Shqipëria gjer pak kohë më parë ka qën' e
rrethuarë me vënde të Tyrqisë edhe kufit' e kësaj
mbretërije ishinë fortë lark Shqipërisë. Shqipëtarëtë
vininë bashkë me Tyrqitë për të ruajturë kufit' e larga të
mbretërisë; po mëmëdhen' e tyre e shihninë jashtë çdo
reziku e e dininë që nonjë anëmik s'muntte t'i qasësh
Shqipërisë. Por sot nuk' ësht' ashtu; sot Shqipëria ka
mbeturë në një çip të largë e të veçantë të Tyrqisë e është
e rrethuar me kufij armiqsh. Mal i Zi, Sërbia, Greqia e
Bulgaria e kanë pshjell' e përqarkuarë Shqipërinë edhe
Austria i ka ardhurë mi krye. Me Tyrqinë e lith një rrip
dheu i hollë në mest të Bulgaris' e të detit Egje, që këtë
rrip Bulgarëtë mundinë me të parët ta marrin' e t'unjenë
mb'anë detit, edhe ta presin' e ta çkëpujnë Shqipërinë nga
Turqia, e cila s'ka as nonjë fuqi në dett, që t'i ndihnj' andej
Shqipërisë. Prandaj në një luftë, në të cilët të marrin' anë
edhe Bullgarëtë, Shqipëtarëtë duhetë të jenë të zottë të
ruajnë vetë më vetëhe vëndin' e tyre e të mos varenë më
Tyrqinë, e cila s'ësht' e zonja për vetëhe të saj.

Po veç këtyre rezikeve, që do të dukenë në kohët të
luftësë, Shqipëria ka rezike më të mbëdhenj e më të thellë,
të cilëtë po i nxjerrinë rënjëtë në kohët të paqit, pa gjak e
pa armë. Kjo është luft' e pëndës' e e shkollësë, luft' e
kombërisë. Kombetë' q'e kanë rrethuarë Shqipërinë duanë
ta copëtojn' e ta ndajnë në mest të tyre. Greqtë, Shqehtë e
të tjerë kombe fqinjë s'duanë të njohinë qënien' e
kombërisë shqipëtare. Sicilido përdor besën' e ti e do të
heqë m'anët të ti ata Shqipëtarë, që kanë një besë me të.
M'i pari Tyrku do të heqë Shqipëtarëtë myslimanë e t'i
ndanjë nga vëllezërit' e tyre, Shqipëtarët' e krishtenë,
duke futurë në mest të tyre fanastismën' e grindenë. Për
të ndarë të krishtenëtë për jetë nga myslimanëtë e për të
hapurë në mest të tyre një trap të thellë, qeveri' e Tyrkut
Shqipëtarët' e krishtenë s'i njeh për Shqipëtarë, po i quan
Rum domethënë Greq, Bulgarë, Sërbët, Llatinë etj. edhe
myslimanëtë i quan islam; edhe emëninë Shqipëtar s'e
njeh e s'do ta dëgjonjë. Të verbëritë Tyrq! Nuk' e kuptojnë
dot, e s'iau pret mëndja që me këtë udhë shërbejnë
qëllimet' e armikëvet të tyre e nxierinë themelet' e rënjët'
e tyre!

Greqtë, të cilëtë dlirin' e tyre edhe mbretërinë, që
kanë sot, e kanë fituarë me gjakt të Shqipëtarëvet, të
Boçarit, të Xhavellësë, të Mjaulit e të tjerëve trimave
Shqipëtarë, ata Grekër që edhe sot ruajnë rrobatë,
fustanetë, kallcetë, opingatë, valletë e këngët' e
Shqipëtarëvet, ata janë më të keqt' e armikëvet të
Shqipërisë. Gjithë bota e dinë idhen' e madhe të Greqet.
Duke me qënë që në kohët të Perikliut, ahere q'ishinë më
të mbëdhenj e më të ndrituarë se kurdo, kishinë më pak
vënt se ç'kanë sot, edhe që s'kanë nonjë të drejtë të duanë
më teprë, këta kërkojnë t'u epenë sa vënde kish marrë
Aleksandr' i Math, a të ngjallinë mbretërin' e Byzantinjet,
pa menduarë q'Aleksandri ish Maqedonas edhe
Byzantinjtë romanas, kombe që të dy armiq të Grekëvet e
të cilëtë e kanë humburë Greqinë. Pas kësaj idhes' së
madhe Grekëritë kanë dashurë të pushtojnë e të futinë
nënë Greqit gjithë sinisin' e Balkanit, edhe Rumaninë
edhe Bulgarinë. Po si i humpnë për jetë këta vënde me
gjithë të thirrurat' e të çjerat e tyre, tani e kanë
ngushtuarë shpresën' e tyre në Shqipëri e në Maqedhoni.
Pas zakonit të përgjithëshmë, duke psheturë në besët,
duanë të heqinë m'anë të tyre Shqipëtarëtë orthodhoksë e
t'i ndajnë nga vëllezrit e tyre mysliman' e katolikë;
përpiqenë t'i bëjnë këta të harojnë gjuhën' e tyre të
bukurënë e të mësohenë të flasin' e të shkruajn' e të
ligjërojnë greqisht e me këtë udhë të bëhen Grekër.
Mendohenë se, po të bëhenë të krishterëtë Grekër,
myslimanëtë Evropa s'i ka për të vënë në vatrë, edhe po
të vinjë koha, ay vënit, do-me-thënë gjithë Shqipëri e
jugësë e gjithë Toskëria, do t'i epetë Greqisë.

P'andaj Grekëritë, më nj'anë nga Athina me
shkolla, me mësonjës, me livra, me shëronjës e me shumë
gjërëra të tjera edhe me të holla të tepra, ifcë paguara
prapë prej Shqipëtarësh të çmëndurë e trathtorë
grekomanë, edhe më nj'anë tjatërë nga Konstantinopoja
me anët të patrikërisë, të dhespotëvet, të priftëret e të
kishësë, duke përdorurë aforismonë e të dëbuarët nga
kisha, sikur t'ish edhe Krishti Grek edhe sikur, për të
qënë i krishten' e orthodhoks, duhet pa ndryshim të jetë
gjithëikush Grek a grekoman; nga të dy këto anë, themi,
Grekëritë po përpiqenë që të kthejnë ditë me ditë
Shqipëtarëtë orthodhoksë e t'i bëjnë Grekër.

E Shqipëtarëtë orthodhoksë, nga padija e nga
erësira në të cilët gjendënë, gënjehenë çpejt, u duketë
sikur vërtet s'munt të jenë të krishtenë pa qënë Grekër,
pandehinë se vetëm greqishtja është gjuh' e orthodhoksisë
edhe që, me të lënë këtë gjuhë, të cilënë e dinë fort pakë
edhe s'e mësojnë dot, me gjithë që çajnë kokënë, me qënë
q'është aq' e rëndë e aq' e humbur' e e haruarë, sa edhe
nga ata Grekëret vetë fort të pakë njerës mundinë ta
mësojnë. Këta Shqipëtarë trathëtorë pa diturë quhenë
grekomanë.

Lëvdatë i qoftë Perëndisë! që kur ka zënë të
shkruhetë shqipja, grekomanëtë kanë zënë të pakësohenë
ditë me ditë, të marrënë vesh dhelpërit' e Grekërvet e të
hiqenë nga ata duke zënë me të dy duart kombërin' e
gjuhën' e tyre. Këta s'kanë frikë as nga mësonjës i Grekut,
as nga dhespot' i Fanarit; po Grekëritë kanë një shok të
fortë, me të cilënë janë zënë shëndoshë dorë-për-dorë për
të humburë kombërin' e gjuhën' e Shqipëtarëvet; ay shok
është Tyrku, i cili i ndih Greqisë e patrikërisë së Fenerit
në këtë punë, me sa i vjen nga dora. Për të bërë punën e
Grekut qeveri' e Tyrqisë nukë le të hapetë nonjë shkollë,
të shkeletë nonjë livrë a të bëhetë nonjë mësim e nonjë
mbrodhëri në gjuhët shqip, duke ndihurë shkollavet
greqisht me çdo farë mëndyre e duke mbajturë
Shqipëtarët' e krishtenë nënë xgjedhë të priftërisë së
Fenerit.

Pas Tyrqet e Grekërvet Shqipëria ka armikër
Bulgarët' e Sërbëtë, të cilëtë duanë të bëjnë nëpër anët të
lindjes' e të veriut itë Shqipërisë ato që bëjnë Grekëritë
n'anët të jugësë. Edhe nëpër ato anë shumë Shqipëtarë
orthodhoksë, aqë të paditur' e të pakupëtuarë sa të tjerëtë,
tregojnë një dëshirë për gjuhën' e Shqehet e duanë të
harojnë gjuhën' e bukurë që kanë folurë prindërit' e tyre
që kaqë mijë vjet e tëhu. Ç'i math turp e ç'e madhe
poshtëri e unjtëri e fëlliqurë! Po edhe këtyre Shqehe u
ndihinë Tyrqitë, (të cilët atyre u lenë duartë çpenguarë të
hëjnë ç'të duanë e neve na i lidhinë skrupullë; atyre u
apënë fermanë të hapinë shkolla e mitropolitirëra ndër
vëndet tanë e neve s'na lenë të kemi as një shkollë të
vogëlë! Pa menduarë një herë se Grekëretë e Shqehtë janë
miqt' e Tyrqisë apo Shqipëtarëtë, edhe cilëtë kanë
derdhurë edhe derdhinë edhe sot gjak për të?

Kështu Tyrqitë edhe me ndihmën e këtyre, grekërit
e shqehtë janë armikët' e Shqipërisë' e të Shqipëtarëvet;
edhe përpiqenë, me sa u vjen nga dora, ta humbasinë
kombërin' e gjuhën' e këti kombi, të cilit edhe emëninë
duan t'ia ngrenë fare. Greqia, Bulgaria e Serbia përpiqenë
ta humbasin' e ta ngrenë kombërinë shqipëtare e gjuhënë
shqip cilado nga ajo cop' e Shqipërisë, q'i ka rënë më pjesët
të saj edhe q'e vështon që tani të sajnë, dyke kthyerë të
krishtenëtë në kombërit të tyre; edhe Tyrqia më nj'anë u
ndih këtyre në këtë punë e më nj'anë tjatrë kërkon të heqë
Shqipëtarëtë myslimanë e t'i ndanjë nga vëllezërit' e tyre,
jo për të mirët të saj, po për të hequr' edhe ata e për të
vithisurë bashkë në trap të thellë të humbjesë tek po
bjenë, për të mos dalë kurrë.

Këta janë reziket' e Shqipëris' e të Shqipëtarëvet.
Shqiptarët duhet të ruhen shumë nga djallëzitë e turqve,
të grekërve e të shqehve e t'u rrinë kundrejt këtyre me të
drejtën e tyre.
