---
title: Kombëri' e Shqipëtarëvet.
author: Sami Frashëri
respectLineBreaks: false
parent: Ç'është Shqipëria
grandparent: Shqipëria
order: 6
---

Për njerinë në këtë jetë s'ka gjë m'e vjejtur' e m'e
dashurë se kombërija. Çdo njeri, sikundrë do t'an' e
t'ëmënë edhe vëndinë, tek ka lindur' e është riturë, ashtu
do edhe kombin' e ti. Ay që s'do kombin' e mëmëdhen' e-ti,
është trathëtor e i lik; i tilli s'munt të quhetë njeri.
Shqipëtarëtë më teprë se çdo komp, e duanë e e nderojnë
kombin' e mëmëdhen' e tyre. Shqipëtar' i-vërtetë vritetë
për kombërit të ti edhe s'munt kurrë të duronjë e të
dëgjonjë njeri t'i shanjë shqiptarinë. N'anërat tona të
lindjes njerëzitë vënë kurdo besënë përpara kombërisë;
një Grek, për pasqyrë, me të ndruarë besënë, le edhe
kombërinë, edhe në u bëftë katholik thotë jam Frënk, në
u bëftë mysliman, thotë jam Tyrk. Vetëm Shqipëtari e le
besënë në radhë të dytë edhe vë kombërin' e ti përpara.
Shqipëtari, mysliman qoftë, orthodhoks qoftë, katholik
qoftë, është gjithënjë Shqipëtar. Besa nukë sjell kurrë
ndarje e çarje në meset të tyre. P'andaj edhe grindatë që
ngjajnë në mest të besëvet përherë edhe në atë Evropët të
ndriturë, ato grinda s'dihenë në Shqipëri e s'kanë ngjarë
kurrë në mest të Shqipëtarëvet.

Po me gjithë këtë dashuri, që kanë Shqipëtarëtë për
kombërit të tyre e me gjithë këtë nder q'i bëjnë, s'kanë
bërë gjësendi për të mbajtur' e për të ruajtur' atë. Me se
mbahetë kombëri' e një kombi? Më parë me gjuhët të ti.
Sikuntrë thamë edhe më siprë, gjuha është m'e par' e m'e
madhe shënj' e një kombërije. Gjuha me se mbahetë? Me
shkronja. Një gjuh' e pashkruarë s'munt të qëndronjë
shumë kohë e paprishurë; duke përzjerë me gjuhëra të
tjera, prishetë. Do të thoni: Qysh gjuha jonë, pa qën' e
shkruarë, ka qendruarë kaqë mijë vjet edhe pse të mos
duronjë edhe paskëtaj ashtu? Pò, ka qëndruarë kaqë mijë
vjet, se atëhere Shqipëtarëtë roninë në malet të tyre më
vetëhe, pa përzjerë me të tjerë kombe, edhe se kombetë,
q'i rrethoninë, ishinë edhe ata të paditurë. Atëherë ish
puna me kordhë edhe Shqipëtari në kordhët ish m'i fortë
nga të tërë. Me gjithë këtë, shohëmë që Maqedonasitë,
sado q'ishinë aqë të fortë, sa muarrë gjithë botënë, me të
mos pasurë gjuhën' e tyre të shkruarë, posa q'u përzjenë
me kombe të tjerë më të ndriturë se ata, e humpnë
kombërin' e tyre e u shuanë fare, aqë sa shumë botë i kanë
marrë për Grekër.

Vetëm Shqipëtarët' e Shqipërisë e kanë ruajturë
kombërin' e tyre, duke mos përzjerë me të huaj e duke
rojturë të ndarë nga gjithë bota e si t'egërë. Pò në e kanë
ruajturë gjer më sot kombërin' e gjuhën' e tyre me paditje
e pa të shkruarë, a do të mundinë me këtë mëndyrë ta
ruajn' edhe paskëtaj, ndo në Shqipëri ndo n'Itali e në
Greqi? Jo, jo, kurrë! Bota u ndryshua, njerëzit u xgjuanë,
kombet' u ndrituanë, sicilido përpiqetë të vejë më parë së
të tjerëtë, sicilido vështon qysh të shtohet' e të madhohetë
edhe kujdesetë të përpijë ata që janë më të vegjël' e më të
dobëtë.

Sot çdo komp, për të ruajturë kombërin' e gjuhën' e
ti, ka nevojë të hapnjë sytë, të ketë mëndjenë të
mbledhurë, të shpjerë gjuhën' e ti përpara e të kujdesetë
shumë që të mos ta han' e ta copëtojnë kombetë fqinjë. Në
kombërit s'ka miqësi, si s'ka në lodrët; cilido vështon të
fitonjë vetë e të hajë shoqnë. Kombetë janë si pishqitë, që
hanë njëri-tjatrinë. Mjerë kush ësht' i dobëtë!
