---
title: Të shkruarit' e gjuhës shqip
author: Sami Frashëri
respectLineBreaks: false
parent: Ç'është Shqipëria
grandparent: Shqipëria
order: 9
---

Thamë edhe më siprë që m'e par' e shënjavet të një
kombi edhe ajo q'e bën të nëmërohetë një komp më vetëhe,
është gjuha. Një gjuhë, që s'shkruhet' e këndohetë, nukë
ziretë gjuhë, si Provansalëtë në Francë, Katalonasitë në
Spanjë, Galëtë n'Ingjilterë e të tjerë kaqë kombe, që
flasinë nga një gjuhë më vetëhe, po nukë shkruajnë
gjuhën' e tyre, dhe bota i njeh për Francezë, Spanjolë,
Ingjiliz' e të tjerë pas gjuhësë, që shkruajn' e këndojnë.

P'andaj e par' e punëvet, që duhetë të ketë kujdes
një komp, që do të ruanjë kombërin' e ti, është të
shkruarët' e gjuhës së ti edhe p'andaj ata që duanë ta
humbasin' e ta rofitin' atë komp, vënë këmbë t'i ndalojnë
nga të shkruarët gjuhën e tyre.

Kemi thënë qysh Shqipëtarëtë s'janë kujdesurë që
kreit për të shkruarë gjuhën' e tyre, qysh gjuha shqip ka
mbeturë e pashkruarë gjer në kohët tënë edhe qysh është
ruajturë gjuha jonë nga të rojturit' e prindëvet tanë veçan
e pa përzjerë me të tjerë kombe. Po s'është vetëm kombi
ynë, që s'ka pasurë shkruarë gjuhën' e ti; edhe shumë
kombe të tjerë t'Evropës' e t'Asisë kanë zënë të shkruajnë
gjuhën' e tyre në këtë shekull të pastajmë. Në është
ruajturë shqipja kaqë mijë vjet pa shkronja, pas këtaj
s'munt të ruhet' edhe shumë kohë, me të qënë që kohëtë u
ndruanë, nonjë komp s'munt të ronjë i ndarë e veçan,
fqinjëtë u xgjuanë e po venë mbarë edhe përpiqenë të na
rofitinë. E para pun' e këtyre është të na bëjnë të harojmë
gjuhënë tënë, të mësojmë të tyrenë. Jo vetëm Shqipëtarët'
e Greqis' e t'Italisë po edhe shumë nga të Shqipërisë zunë
të mos flasinë e të mos dinë shqip, tek prindërit' e altyre
s'dininë tjatërë gjuhë. Po të lihesh kështu e pashkruarë
shqipja, q'është ruajturë që kaqë mijë vjet e tëhu, do të
humbiste e të harohësh në pakë kohë.

Duke parë këtë rezik të math, të keq e të
tëmeruarë, ca Shqipëtarë me zëmrë plot dashurije për
kombërit të tyre, nxuarë në shesht dëshirënë, që ka
pasurë të pshehurë në zëmrë çdo Shqipëtar i ndrituarë për
të shkruarët të gjuhës' së bukurë sanë. Janë njëzet vjet,
në kohët të lidhjes së Pizrenit, u bënë shkronjatë shqip të
plota e të mbaruara me të pasurë çdo shkronjë vetëm një
zë edhe për çdo zë një shkronjë më vetëhe. Me të parë
shqipëtarëtë gjuhën' e bukurë të tyre të shkruar' aqë mirë,
i zunë shkronjatë me të dy duartë; edhe shoqërirëra u
ngrehnë në Rumani e n'Egjyptë pas asaj së
Konstantinopojësë, e cila s'mundi të qëndronte shumë
kohë nënë xgjedhët të Tyrqet. Një shkollë u hap në Korçë
e për së pari here zuri të mësohësh gjuha jonë. Shkollatë
nuk' u shtuanë e të vininë mbarë si duheshe, po
shkronjatë shqip u përhapnë nëpër gjith' anët të
Shqipërisë, edhe burra e gra, djem e vasha, gjithë
mësuanë në pak kohë të shkruajn' e të këndojnë gjuhënë
shqip. Më njëzet vjet shkronjatë shqip lëshuan' aqë rënjë
të shëndosha e zun' aqë themele të fortë, sa s'munt të
çkulet' e të rëzonet kurrë. Ky dru, q'u vu njëzet vjet më
parë, u lulëzua edhe dha pemë fort t'ëmbla e të bukura.

Mbrodhëri' e shkronjavet shqip është vdekje për
armikët' e kombërisë sanë. Më parë gjithë thoshinë që kjo
punë s'bëhetë, shqipja s'është një gjuhë që të muntnje të
shkruhetë, është një gjuh' e lig' e e prishurë, s'munt të
ketë shkronjëtore, nonjë dituri s'munt të shkruhet' e të
mësohetë në këtë gjuhë e kaqë të tjera fjalë të kota, për të
bërë na ta presimë shpresëhë e të mos prëpiqemi për të
shkruarë gjuhënë tënë. Po kur panë që shqipja u shkruaka
fort mirë, u kënduaka shumë bukurë, u bëka shkronjëtor'
e saj, edhe qënka m'e mirë e m'e mbaruarë se gjithë gjuhët'
e dheut, u mësuakanë me të gjithë dituritë; kur e
kuptuanë që, sa të mësonjë Greku gjuhën' e Omirit,
t'Evripidhit, të Platonit e të tjera gjuhëra të humbura, sa
të këndonjë Tyrku gjuhën' e gjer' e të gjatë t'Arabëvet e të
Persanëvet, pamundurë t'i mësonjë, sa të merrenë këta
me këto gjuhë, Shqipëtari e ka mësuarë gjuhën' e ti ta
shkruanj' e ta këndonjë drejt në ca dit edhe ka mësuar
edhe shumë mësime të nevojçime.

Kur panë këto të mira në gjuhët shqip e
mbrodhësin' e madhe të shkronjavet tona, e kupëtuanë që
Shqipëria do t'u dalë nga thonjtë, edhe u bashkuanë gjithë
për të ndaluarë të shkruarët' e gjuhës shqipe. Tyrq,
Grëkër, Shqeh e të tjerë, sado që janë armikë në mes të
tyre, dhanë dorënë njëri jatërit kuntrë neve. Port' e Lartë
e plas' e Yllit, patrikëri' e Fenerit, qeveri' e Athinësë etj. u
bashkuanë në këtë punë; Tyrku ndaloi të hapuritë shkolla
shqip, zuri livraitë në tellonë, nukë la të shkelësh as një
copë kartë në gjuhët tënë edhe i vështoi me sy armiku
duke quajtur kormtë, pas zakonit të ti, gjith' ata që doninë
të shkruajn' e të këndojnë në këtë gjuhë; Greku thiri e çori
lëveretë që nga Athina kuntrë të shkruarit të gjuhësë
sanë, ngrehu njëmij' tatrikëra kuntrë Shqiptarëve, që
duanë gjuhën' e tyre, i vrau të shumëtë me dorët të
Tyrkut; patriku e dhespotëtë hodhë aforismatë si Hyji
rrufenë qëmoti.

Gjithë këta ndalime bënë të mos shtohen' e të mos
përhapenë shkollatë shqip në Shqipëri e të mos dalënë
livra e ditare etj. në gjuhët tënë; po nukë ndaluanë dot
Shqipëtarëtë nga të mësuarëtë shkronjatë sbqip.
Shqipëtari është mësuarë të nxërë shkronja edhe pa
shkollë, në shesht' edhe pa livra e të shkruara me dorë.

Shqipja sot nuk' ësht një gjuhë e pashkruarë si qe
njëzet vjet më parë; sot është një gjuhë, që shkruhet' e
këndohetë, edhe nga më të bukuratë. Nonjë gjuhë
s'këndohetë aqë lehtë e aqë mirë sa shqipja. Kjo i hidhëroi
e i helmoi fare armikëtë tanë, së, duk me parë që ka
lëshuarë aqë rënjë të gjata e të forta të shkruarit' e
gjuhësë Shqipe, nuk mundinë më sot të thonë që Shqipja
nuk mund të shkruhetë; se ja tek u shkrua.
