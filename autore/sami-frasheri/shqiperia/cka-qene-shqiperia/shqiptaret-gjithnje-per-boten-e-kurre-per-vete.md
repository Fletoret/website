---
title: Shqipëtarëtë gjithënjë për botën e kurr për vetëhe.
author: Sami Frashëri
respectLineBreaks: false
parent: Ç'ka qenë Shqipëria
grandparent: Shqipëria
# img: images/covers/kuvendi-i-lezhes.avif
# thumbnail: images/covers/kuvendi-i-lezhes.avif
order: 8
---

Sikundër thamë më siprë, Shqipëtarëtë gjithmonë
janë vrar' e përpjekurë e kanë cpërkaturë të tërë faqen' e
dheut me gjak të tyre; po nga gjaku i Shqipëtarëvet të
tjerë kanë fituarë, Shqipëria s'ka parë nonjë të mirë.
Shumë Shqipëtarë janë çquarë e kanë treguarë vetëhenë
në dituri e në të tjera gjërëra: po me këta të tjerë mburenë
e jo Shqipëtarët' e Shqipëria.

Me Pyrron' e me Aleksandrdnë mburenë Grekëritë
e i quajnë Grekër. Maqedonasitë, që me trimërit të tyre
muarrë gjithë botënë në pakë kohë, nuk' i suallë nonjë të
mirë Shqipënisë, po Grekëritë, q'ishinë armikët' e tyre, u
ranë pas e i rrethuanë, edhe këta fituanë nga gjaku, që
derdhë ata. Se Maqedonasitë përndanë nëpër gjithë
vëndet, që muarrë, gjuhën' e qytetërin' e Greket e jo të
tyrenë, q'ish shqipja. E shum' e botësë edhe sot
Maqedonasitë i zënë për Grekër. Vërtet, të mos ishinë
Maqedonasitë gjuha e Greqet e qytetëri' e tyre do të mos
kish marrë dot kurrë këtë bujë, që ka sot, edhe mbase do
të kish humbur' e t'ish haruar fare; se shkoll' e
Aleksandrisë edhe të dituritë, q'arrinë n' Egjyptë në kohët
të Ptolemenjet, e bënë gjuhën' e qytetërin' e Greqet të
përndahetë e të dëgjohetë më gjitha' anët të dheut.
Ptolomenjitë, q'ishin fjeshtë Shqipëtarë nga Çamëria, e
gjithë Maqedonasitë lanë gjuhën' e tyre, shqipenë, më
nj'anë të haruarë e të paditurë e vunë përpara
greqishtenë, gjuhën' e Dhimosthenit, që ka folurë aqë
kuntrë Maqedonaset.

Pas Grekëvet erdhë Romanëtë; edhe këta fituanë
shumë nga Shqipëtarëtë: trimëri' e Shqipëtarëvet e mendj'
e tyre shërbente mburjen' e Romanëvet e jo të tyrenë.
Shumë njerës trima e të ditur kan' arriturë edhe në kohët
të këtyre në meset të Shqipëtarëvet, po bota i ka njohurë
si Romanë e jo si Shqipëtarë.

Pas Romanëvet u erth radha Tyrqet. Shqipëtarëtë,
duke përzjerë me Tyrqitë, kanë marrë anë në gjithë
luftërat, që bëninë e që fitoninë këta kuntrë gjithë botësë;
edhe më të madhe në trimëri e më të miratë punëra i
bëmimë Shqiptarëtë, po emënimë e kishinë Tyrqitë, edhe
gjithë bota i dinte Tyrq e njeri s'i njihte si Shqipëtarë. Më
të mbëdhemjt' e më të mirët' e Vezirëvet të Tyrqisë ishin
Shqipëtarë, si Sinan-Pasha që ka marrë Jemenë e ka
shpënë fjamurin' e Tyrqisë gjer në detet t'Indisë, si
Qyprilinjtë q'e kanë shpëtuarë mbretërin' e Tyrqisë nga
një rrezik të math e e forcuanë aqë këtë mbretëri, sa van'
e rrethuanë Vjenënë. Edhe shumë të tjerë njerës të
mbëdhenj e burra trima kan' ardhurë, prej të cilëve Tyrqia
ka fituarë shumë, po Shqipëria aspakë.

Në kohërat të pastajme Shqipëtarëtë myslimanë
kanë punuarë e janë vrarë për Tyrqitë e Shqipëtarëtë e
krishtenë për Grektë, për këta dy kombe, të cilëtë, as njëri
as tjatri s'ua dinë të mirënë e ja u çpërblejnë me të keqe
duke përpjekurë për humbjen' e kombit shqipëtar. Boçari,
Xhjavella, Miauli e të tjerë, më të shumët' e trimavet, që
janë përpjekur për ngjalljen' e për dlirin' e Greqisë, kanë
qënë fjeshtë Shqipëtarë e jo fare Grek; po nga trimëri' e
tyre ka fituarë shumë Greqia e jo fare Shqipëria. Në syt të
botësë lëftoninë Greqtë me Tyrqitë, po në të vërtetë
lëftoninë Shqipëtarët' e krishtenë me Shqipëtarëtë
myslimanë. Kur muntnin' ata, fitonte Greqia; kur
muntninë këta, fitonte Tyrqia; po gjaku, që derdhesh nga
të dy anëtë, ish gjak Shqipëtari. Shqipëtarëtë vritenë vëlla
me vëlla, të tjerë fitojnë. Shqipëtari e ka derdhurë gjithnjë
gjaknë pa kurcim, po e ka derdhurë kot; kurrë Shqipëria
s'ka fituarë nga gjaku i Shqipëtarëvet: gjithënjë të huaj
edhe armikë të Shqipërisë kanë fituarë nga ay gjak i
vjejturë e i derdhurë pa mendim!

Jo vetëm me kordhë e me gjak, po edhe me pëndë e
me mënt Shqipëtarëtë kanë shërbëtuarë gjithënjë të
huajtë. Me të mos shkruarë gjuhën' e tyre, janë
shtrënguarë të shkruajnë greqisht, llatinisht, shqahisht,
tyrqisht a arabisht; edhe me emënit të tyre mburenë të
zott e këtyre gjuhëve e Shqipëtarëtë pandehenë t'egër' e të
paditurë, gjith' i qeshinë duke thënë se ja u ka ngrënë
buallica livrën' e tyre. Po Aristoteli, m'i madh' i filosofëve
të Greqisë së vjetërë, ishte maqedonas, do-me-thënë
Shqipëtar e jo grek. Vërtet në Stagjyrë, tek ka lindurë,
ishinë edhe ca Greq t'ardhurë, po fytyr' e Aristotelit, që
shohimë n'agalmët të ti edhe gjuha greqisht, q'e ka
shkruarë të përtuarë e jo aqë të drejtë si edhe miqësia, që
kish me Filipinë, anëmikn' e Greqet, e të tjera shënja
tregojnë se ky filosof i math nukë ish lindurë prej nonjëj
nga Greqtë, që kishin' ardhurë në Stagjyrë, po prej një
stagjyraku vëndës e ish maqedonas, do-me-thënë
Shqipëtar i fjeshtë.

Në kohët të Tyrqet kan' ardhurë shumë Shqipëtarë
të diturë, që kanë shkruarë livra e vjersha tyrqisht a
arabisht. Vetëm vjershëtarëtë shqipëtarë, që kanë
shkruarë vjersha tyrqisht janë aqë të shumtë, sa emënat'
e tyre munt të mbushinë një livrë të tërë. Jahja-Beu,
q'është një nga më të mbëdhenjt' e nga më të dëgjuarëtë e
vjershëtarëvet tyrq, është shqipëtar.

Shqipëtarët' e kanë treguarë gjithë jetënë që janë
të zottë edhe me kordhë edhe me pëndë, edhe me trimëri
edhe me mënt e me dituri, e Shqipëria ka nxjerrë shumë
njerës të çquar' e me nam të math, po nonjë nga ta s'ka
punuarë për Shqipërit, e cila ka mbeturë gjithënjë e
varfërë e e padëgjuarë, e me djerrit' e saj mburenë të tjerë
vënde e të tjerë kombe.

Është ndodhurë një shqipëtar i zoti të ngjallnjë
Egjyptënë e të bënjë prej këti vëndi të humbur' e të
prishurë, si ish atëhere, një vënt të pasur' e të ndrituarë,
si është sot. Një Mehmet-Ali, shqipëtar i pamësuarë, u
ndoth i zoti të shpëtonjë kështu një vënt të huaj e të largë,
po kurrë një shqipëtar s'është ndodhurë t'i bënjë
Shqipërisë një të mirë të këtillë.

P'andaj duke mbaruarë këtë fjalë, themi prapë me
hidhërim zëmre që: Shqipëtarëtë kanë punuarë
gjithëmonë për botënë e jo kurrë për vetëhe. Vetëm një
Skënderbe ka punuarë, në kohërat të shkuara, për
Shqipërinë e vetëm ay është me të vërtetë mburje për
Shqipërinë.
