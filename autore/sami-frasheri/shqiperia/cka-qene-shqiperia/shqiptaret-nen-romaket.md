---
title: Shqiptarët nën romanët
author: Sami Frashëri
respectLineBreaks: false
parent: Ç'ka qenë Shqipëria
grandparent: Shqipëria
order: 3
---

Ilyrianët e Epirotëtë si qëndruanë shumë kohë
kuntrë Romanëvet, më në funt forc' e madhe e këtyre e
shumica i mundi, si edhe kaqë kombe të tjerë që kishinë
poshtuarë këta. Epiri atëhere ish i bashkuarë me
Maqedoninë e, me të qënë q'u mbajtnë shumë kohë e i
vranë shumë ushtëri Paul Emilit, kreit të ushtërisë së
Romanëvet, ky njeri i egërë e zëmrëgur dolli e prishi
tetëdhetë qytete në Toskëri e shpuri kaqë mijë skllef në
Romë!

Kështu humbi dliri' e Ilyrianëvet e Epirotëvet, edhe
këta vënde, do-me-thënë Shqipëria, hynë nënë urdhërit të
Romanëvet. Po Shqipëtarëtë, sado q'u muntn' e u vranë,
nuk u poshtuanë e s'u bënë robër. Ishinë prapë e gjithënjë
zotërinj në vëndit të tyre e Romanëtë s'kishinë përveç se
emënin' e zotëris së vëndit. Për të pasurë pakë fuqi në
Shqipëri, kishinë sjellë disa kolonja Romanësh e i kishinë
vëndosurë nëpër vënde të fortë të Shqipërisë. Far' e këtyre
kolonjave janë Vllehtë a Xinxarëtë, që gjendenë edhe sot
në vëndit tënë. Edhe udhën' e gjatë, që kishinë goditurë
që nga Durrësi gjer në Salonik për të shpënë ushtëritë e
për tregëri e të cilënë e quaninë Ignatius nga fjala shqip e
gjatë, mezi e ruaninë. Në vëndit të mbretërivet t'Ilyrisë e
t'Epirit ish mbretëri' e Romanëvet, po Shqipëtarëtë
qeverisëshinë prapë prej parësis' e prej pleqësisë së tyre si
gjithë jetënë.

Kështu qe Shqipëria e kështu roninë Shqipëtarëtë
nënë Romanëtë. Kur u nda mbretëri' e Romanëvet më dy,
Shqipëria i ra mbretërisë së lindjesë, që kish qëndrënë në
Konsitantinopojë. Edhe nënë mbretëret të
Konstantinopojësë Shqipëtarëtë ishinë, po thua, të dëlirë
e qeverisëshinë në mest të tyre; ishinë zotërinj në vënt të
tyre e jo robër. N'ato kohëra hyni edhe Krishtërimi në
Shqipëri e më pakë kohë gjithë Shqipëtarëtë u bënë të
krishterë, po pa ndruarë vetiat' e zakonet' e vjetëra të tyre.

Duke dobëtuarë Mbretëri' e Konstantinopojësë
shtohësh fuqi' e dliri' e Shqiptarëvet. Po më të shtatët
shekull të Krishtit mizëri Shqehsh e Bulgarësh u sulë prej
veriut e prej lindjesë e hynë me hir e me pahir në dhet të
Byzantinjet. Nga këta Sërbëtë mbushnë vëndet e veriut të
Ilyrisë, do-me-thënë Bosnjënë, Herzegovinënë,
Dalmatinë, Mal' e Zi e Sërbinë, edhe Bulgarëtë përzjerë
me Shqeh zunë Maqedoninë. Shqipëtarët' e Maqedonisë u
hoqnë n'anët të veriut e të perëndimit në malet të
Shqipërisë; ata të Ilyrisë së sipërme nukë para iknë nga
vënd' i tyre, po u përzjenë me aqë shumë Shqeh, sa
humpnë gjuhën' e tyre e zunë të flasinë sërbisht. P'andaj
mundimë të themi se Bosnjakëtë, Herzegovinasitë,
Dalmatëtë e Mal-Zestë janë më tepërë Shqipëtarë se me
Shqeh' kanë shumë gjak Shqipëtari në rëmbat të tyre;
shtati, fytyra, zakonetë, këngët' e vallet' e tyre e çdo gjë i
afron më shumë me Shqipëtarë se me Shqeht' e tjerë, të
cilëtë s'kanë atë shtat e atë fytyrë.

Po me të qënë që sot flasinë sërbisht, quhenë Shqeh
e jo Shqipëtarë; se gjuha ësht, e para shënj e të çquarit të
kombevet.

Pra, me këtë mëndyrë u nda gjymës' e Ilyrisë edhe
gjymës' e Maqedonisë nga Shqipëria e u bënë Shqehëri;
edhe Shqipëria mbet një vënt i vogëlë, që pushton
gjymësën' e jugës s'Ilyrisë, gjymësën ( anën' e veriut e të
perëndimit) e Maqedonisë edhe gjithë Epirë.

Pra, me këtë mëndyrë u nda gjymës' e Ilyrisë edhe
gjymës' e Maqedonisë nga Shqipëria e u bënë Shqehëri;
edhe Shqipëria mbet një vënt i vogëlë, që pushton
gjymësën' e jugës s'Ilyrisë, gjymësënë (anën' e veriut e të
perëndimit) e Maqedonisë edhe gjithë Epirë.

Në kohët të Romanëvet e të Byzantinjet u lan' e u
haruanë emënatë Ilyri, Maqedoni e Epir edhe Shqipëria,
që mbet, si thamë, zu të quhësh në botët Albania, prej
emërit shqip Arbëni. Q'atë her' e tëhu Shqipëria s'ka
ndruarë kufi, ësht' edhe sot ajo, përveç pakë vënde q'i
dhanë Serbis' e Malit të Zi pas kuvëndit të Berlinit, si
Vranja, Leskovaçi, Kurshunlia, Ulqini etj. Nga të shumët'
e këtyre vëndeve Shqipëtarëtë bënë faj të madh t'iknë e
lanë vendin' e tyre për jetë Shqehet, përveç Ulqinit që ka
qën' edhe është gjithë jetënë Shqipëri edhe që pandryshim
do të kthehetë një ditë e të bashkohetë me Shqipërinë.
