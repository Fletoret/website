---
title: Ilyrianëtë e Epirotëtë
author: Sami Frashëri
respectLineBreaks: false
parent: Ç'ka qenë Shqipëria
grandparent: Shqipëria
order: 2
---

Ilyri e vjetër nukë pushtonte të tërë Shqipërinë, se nukë unjësh më
poshtë Vijosësë nga juga; po nga veriu ish shumë m'e madhe, se, sindëkur
thamë, xgjatëshë gjer në Savë e gjer në funt t'Adriatikut duke
përpushtuar' edhe Bosnjën' e të tjerë vënde. Që nga Vijosa e gjer në mëngët
t'Ambraqisë (t'Artësë) cop' e jugës së Toskëris së sotme quhesh Epir
(Ipërë, Hipërë a Sipërë) fjalë shqip, me të cilënë e përmëntninë vëndësit e
anës së detit së poshtërmi, edhe të cilënë Greqtë, që qasëshinë atje për
tregëri, e dëgjuanë nga këta. Mbretëri' e Ilyrisë ish veçan, e Epirit veçan.
Po Ilyrianëtë si edhe Epirotëtë nukë ishinë fare t'unjurë e të poshtuarë nënë
këto mbretëri; ishinë të përndarë në shumë fara a fise, nga të cilëtë sicildo
qeverisësh prej këshillës së parësisë e të pleqet të tyre. Këto këshilla
quhëshinë Plakoni a Pleqësi.

Nga këto dy mbretëri, të cilatë, istorija na thotë, që kishinë mjaft qytetëri,
duallë disa mbretër të fortë e të ndrituarë si Pyrrua a Burri, mbret' i Epirit,
që mundi Romanëtë e morri Greqinë, e si Tevta, mbretërsh' e Ilyrisë e Gjençoja,
bir' i saj, që qëndruanë kaqë kohë burrërisht kuntrë Romanëvet.

Pas të thënit të shkronjëtorëvet të Greqisë së vjetërë, Ilyrianëtë, si edhe
Epirotëtë, të cilëtë s'ndryshonin nga ata me nonjë farë mëndyre, roninë e
ishinë si Shqipëtarët' e sotmë, pa nonjë ndryshim; edhe flisninë gjuhënë, që
flasimë na sot.
