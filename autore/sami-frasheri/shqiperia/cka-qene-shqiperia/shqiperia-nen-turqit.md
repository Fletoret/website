---
title: Shqipëria nënë Turqitë
author: Sami Frashëri
respectLineBreaks: false
parent: Ç'ka qenë Shqipëria
grandparent: Shqipëria
# img: images/covers/kuvendi-i-lezhes.avif
# thumbnail: images/covers/kuvendi-i-lezhes.avif
order: 6
---

Pas Skënderbeut e pas kohës së këti burri, e cila,
sado që shkoi e tërë me luftëra e me gjak, është m'e bukur'
e m'e bekuar' e gjithë kohëravet për vëndinë tënë, se
vetëm atehere u mbloth i tërë kombi më një qeveri të dlirë
e iu dëgjua emëni në gjithë botët me nder të math nga të
qëndruarit kundrejt Tyrqet, të cilëvet atëhere mbretëri të
mbëdha s'u qëndronin dot; pas kohës së këti burri të
ndjerë, themi, Shqipëria u bë një copë e mbretërisë së
Tyrqisë.

Shqipëtarëtë, njerës trima e luftëtarë, kanë pasurë
gjithë jetënë dëshirë të madhe për luftë e luftën' e kanë
quajturë një pun' e një fitim për vetëhe të tyre. Vininë
nëpër gjith' anët t'Evropësë me armë në dorë e bëninë të
fitonj' ay q'i merninë anënë. Pas këti zakoni të vjetërë të
tyre ishinë hedhurë edhe Asi e kishin hyrë në shërbim të
Tyrqet duke ndihurë këtyre me armë e me trimëri.
Bajazid Pasha, burë trim e me besë të fortë, që nxori
Çelepi Sulltan Mehmednë nga mez' i ushtërisë së
Tamerlanit (Timur-Lengjit) e e shpëtoi nga mijëra rezike
duke vënë vetëhen' e ti në rezik të math e duke marr' atë
shumë herë më krahë e duke lypurë; ky Bajazid-Pasha, që
shpëtoi jetën' e ati Sulltani, pa të cilënë mbretëri' e Tyrqet
e fëmij' e Osmanit ishinë të shuara e të humbura për jetë,
ky ishte Shqipëtar, si edhe shumë të tjerë pashanj e të
mbëdhenj njerës, që kanë treguar trimëri të mëdha e
shërbime të rënda n'ushtërit të Tyrqet shumë kohë më
parë se të merretë Shqipëria prej Tyrqet.

Kështu Shqipëtarëtë kishinë zënë të marrënë
besën' e Tyrqet e të bëhenë myslimanë që pa rënë
Shqipëria në duart të Tyrqet. Po si u bënë këta zotërinjt'
e Shqipërisë, këthyerj' e besës u shtua shumë më tepër
edhe më itë gjith' anët të Shqipërisë zunë të marrënë
besën' e mundëset, duke thënë tek është kordha, është
besa! Shqipëtarët kanë këtë vetië që rëndonenë çpejt nga
një besë e duanë gjithnjë ta ndërojnë; si pan' edhe që
Tyrqitë s'u bëjnë nder atyre që s'janë në besët të tyre,
s'përtuanë për të marr' atë besë. Po edhe ata që mbenë të
krishtenë, nuk' u poshtuanë e të bëhenë raje si kombet' e
tjerë, po mbajtënë armëtë e nder' e tyre edhe vininë edhe
këta në luftë e lëftonin bashkë me vëllezërit' e tyre
myslimanë kuntrë armikëvet të Tyrqisë.

Puna, që donte mbretëri' e Tyrqisë u erth mbarë
pas vetiës së tyre. Luftëratë paprera, lodëra e vrape me
kuaj, rrëmbime, vrasje, presje e të tjera të këtilla gjërëra,
që doninë Turqitë, këto ishinë punërat' e dashura edhe të
Shqipëtarëvet. Tyrqitë gjetnë më Shqipëtarëtë një shok të
luftësë të fortë e të besësë, edhe Shqipëtarëtë gjetnë në
Tyrqit një zot, q'u hapte përpara një shesh të gjër' e të
çpenguarë për të bërë gjith' ato q'u donte zëmra.

Shqipëria në kohët e Tyrqet u bë m'e pasurë e m'e
begatë se kurdo; se Shqipëtarëtë sulëshinë bashkë me
Tyrqitë nëpër gjith' anët të botës edhe këthehëshinë
ngarkuarë me ar e me ergjënt, me armë të vjejtura e me
kuaj të bukurë t'Arabisë, t'Egjyptësë, të Qyrdistamit,
t'Ungrisë etj. Me të qënë më trima e më të zottë se Tyrqitë,
shkoninë edhe nëpër më të mëdhenjt e më të nderçimit
vënde e kishinë më teprë nder se ata vetë Tyrqitë. Vetëm
sadrazemë, do-me-thënë Vezirë të mbëdhenj, janë bërë
afro 25 Shqipëtarë edhe më të mirët' e më të dëgjuarit' e
atyre që kanë ndënjturë në këtë vënt, janë Shqipëtarë.

Pa le në Shqipëri që s'vinte kurr' i huaj. Gjith' ata
që qeverisninë Shqipërinë, të vegjël' e të mbëdhenj, ishinë
të gjithë e gjithnjë Shqipëtarë. Mundimë të themi se
Shqipëria qeverisësh më vetëhe prej Shqipëtarësh e me
zakonet të saj. S'ish poshtuar as pakë nënë Tyrqet e
s'paguante gjë përveç gjaknë, që derthte në luftë edhe i cili
i paguhësh e çpërblehësh fort shtrenjt.

Kjo është ngaja që kanë lidhurë Shqipëtarëtë me
Tyrqit. Shqipëtarëtë gjeninë ne Tyrqit atë që doninë: gjë,
nder, armë, kuaj, rrëmbime sa të donin edhe dliri sa u
duhësh; edhe Tyrqitë gjenin ne Shqiptarët atë që doninë:
trimëri, besë e gjak të derdhurë pa kurcim.

Kështu qenë punëratë gjer në kohët të tenzimatit;
do të shohëmë më poshtë se qysh u ndruanë q'atëher' e
tëhu.
