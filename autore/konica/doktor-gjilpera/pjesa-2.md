---
title: Pjesa 2
author: Faik Konica
respectLineBreaks: false
parent: Doktor Gjilpëra
grandparent: null
order: 2
---

Durrësi, - me shtëpitë e bardha, me kullat
rrumbullake të mbetura nga Koha e Mesme, me
kodrat e murrme prej shkëmbi të prerë maja-maja
si nga dora e njeriut që i bëjnë një kurorë të rëndë
përmi krye - duket për së largu, për udhëtarin që
afrohet nga deti, një qytet përrallë dhe bukurie i
shtrirë pranë valëve. Por i pari kontakt me Barkaret
e limanit e prish menjëherë atë lodër të mendjes
dhe e vë njeriun përpara një vërtetësie jo aq të
pëlqyer. Barkat iu afruan anijes së avullit, dhe dr.
Gjëlpëra hodhi një sy mbi njerëzit që vozitnin: Ishin
shembëllë shumë të varfra të racës së njeriut: njerëz
të zinj e të verdhë, të ngrysur, të mvrenjtur, të
parrojtur, të pakrehur, probabilisht të palarë, njerëz
të mërzitur nga bota dhe nga vetja e tyre, që nuk
shihnin. Dr. Gjëlpëra u habit shumë, dhe në një
italishte të thyer pyeti një oficer të anijes si qe e
mundur të ndodheshin barkare nga Malta ose nga
Aleksandria në një liman të Shqipërisë.

"_Ma che Maltesi, che Egiziani sono proprio
albanesi_" [^1] - u përgjigj oficeri duke shkuar.

Dr. Gjëlpëra mori valixhen e tij në dorë, zbriti shkallët e
pasigurta të anijes së ndryshkur dhe hyri në një barkë
me ca udhëtarë të tjerë. Në doganë u doli përpara
një turmë e errët, njerëz të verdhë me fytyra të
lodhura, dy policë brutalë i shtynin me të mëngjër
e me të djathtë dhe udhëtarët hynin në binanë e
doganës. Këtu doganierët, me fytyra të palara e të
thartuara, nisën të gërvishtnin plaçkat. Dr. Gjëlpëra
kish kapërcyer shumë kufij, po asgjekundi s'kish
gjetur një tërbim kërkonjës aq të madh. Ç'shikonin?
Në bënin hetime policie? Si nuk u pati shpjeguar njeri
se dokumentet e dëmshme nuk lihen në valizat? Në
mundoheshin të gjenin lëndë fiskale për të mbushur
arkat e shtetit, si nuk i kish stërvitur guverna të bënin
ndryshime në mes të dengëve malli, që janë për
marketat edhe të një valize udhëtari me plaçka të
trupit? Apo në këtë vend të lumtur valle, mos
goditeshin me një taksë edhe brekët e udhëtarëve?
Doganieri që çërmonte valizen e dr. Gjëlpërës zbuloi
një kuti të madhe me pluhur për të fshirë dhëmbët:
menjëherë futi dy gishtërinj të palarë, me thonj të
zinj dhe nisi të rrëmojë që të shohë se ç'kish brenda.
Pyeti në ç'punë hynte ky toz?

"Për të fshirë dhëmbët," - tha Dr. Gjëlpëra.

"Axhaib!" - bëri doganieri, pastaj thirri një
shok dhe i tha, - Shiko se ç'thotë ky njeri: këtë e
paska për të fshirë dhëmbët!"

Që të dy doganierët qeshën duke shfaqur
nofullat të ndryshkura dhe gjysmë të kalbura.

"_Ollur shej diil_" - tha doganieri i dytë, -
Dhëmbët s'janë pisqolla ose çibukë që të fshihen:
këtu kardashëm, ka ndonjë hile: dale ta gërvisht dhe
lëre kutinë."

Dhe nisi ta trazojë me dy gishtërinj jo më të
paqmë se të doganierit të parë. Si e trazoi mirë, "Vaz
gjeç," - i tha shokut, - kjo është ndonjë budallallëk
Frëngu, s'na prish punë."

Si fliste ashtu, disa nga këmisha me dhjamë
mbi këmishën e bardhë të dr. Gjëlpërës, ra një gjë e
vogël, e murrmë, e cila nisi të lëvizë. Dr. Gjëlpëra e
zuri dhe e vuri në dorë të doganierit:

"Ky është malli juaj, merreni."

"Oh, s'është gjë, një morr vetëm," - tha
doganieri, e vuri mbi një thua dhe e shtypi me thoin
tjetër, pastaj i fshiu duart mbi pantallonat.

"Ja dhe një tjetër, - tha doganieri i parë, - po
lëre do ta hedh mbi dhe, se është gjynah të vrasim
një gjë të gjallë."

"Po unë nuk e lë të gjallë, sikur të pëlcasë!"
tha doganieri tjetër dhe, duke u ulur me sytë e tij
prej mace e gjeti morrin dhe krak! - "E vrava! Morr
i majmë paska qenë qerratai" - tha.

"Je njeri pa shpirt!" - u përgjigj shoku i tij.
Dr. Gjëlpëra e kish vëzhguar në heshtje këtë skenë
të çuditshme:

"Tani që morri nuk është më i gjallë, s'ka
kuptim të ziheni," - tha mjeku ynë: - Po jam i mendjes
që duhet t'i bëjmë një mbulesë të ndershme
viktimës."

Dhe duke zbrazur kutinë me pluhurin e
ndotur përmbi morrin.


"Tani, - tha, - i ngritmë viktimës një monument-
ment të bardhë: dhe në qoftë se ca më vonë e merr
era dhe s'mbetet gjësendi, duhet të ngushellohemi
me kujtimin që çdo gjë në botë është efemere.
Zotërinj, ku janë monumentet funerale të Nimrodit,
të Nabukodonasorit dhe të njëqind luftëtarëve me
famë?" - Doganierët dëgjonin gojehapur. "A kam
leje tani të largohem?" - pyeti dr. Gjëlpëra.

"Kini për të paguar pesë napolona", - thanë
doganierët.

"Pesë napolona! Po pse?"

"Se keni shumë çorape, shami, këmishë, dhe
jakë. Një njeriu të vetëm nuk i duhen, as çereku i
atyre që keni ju në këtë valizë."

Dr. Gjëlpëra kuptoi se ishte me kot t'i zgjaste
fjalët me këta njerëz, paguajti, mori deftesën, mbylli
valizën dhe u largua nga dogana. Po tek po dilte, e
zuri një polici dhe i dha urdhër ta vazhdonte në zyrë
të policisë. Kryetari nisi ta pyesë duke e shikuar në
sy me një armiqësi të thatë:

"Zot, - i tha, - për ç'qëllim keni udhëtuar në
Shqipëri?"

"Se jam shqiptar, dhe desha të vizitoj vendin
tim."

"Kush jua heq harxhet e udhës?"

"Asnjeri."

"Halld ettin! Po s'e paguajtën, çan koken te
udhëtojë njeriu?"

Dhe fytyra e kryetarit të policisë u ngrys më
tepër,

"Dëgjoni, - tha doktori. - Jam i pasur, pse të
mos bëjë një udhëtim për të çlodhur mendjen dhe
për të kënaqur shpirtin tim?"

Posa dëgjoi për pasuri, fytyra u zbut
menjëherë dhe nënqeshi. Nxori një kuti cigaresh
dhe ia zgjati mjekut.

"Zoti doktor, - tha komisari, - mos i merrni
për keq pyetjet e mia. Janë formalitete pa rëndësi,
po kam detyrë t'i mbaroj."

Pastaj iu kthye policit që kish prurë Dr. Gjilperën
dhe i tha të porositë dy kafe të mira. Kur doli polici jashtë,
komisari afroi fronin pranë doktorit.


"Zoti doktor, më dukëni njeri i mirë dhe ju
nderoj me të vërtetë. Le të flasim shkoqur. S'vjen
njeri për qejf në Shqipëri, kur mund të shkojë kohën
e tij në kafeshantanet me famë të Evropes. Ç'interes
ju pruri në këtë vend të mallkuar?"

Dr. Gjëlpëra kish nisur të shohë në thellësirat
të errëta të këtij shpirti barbar, dhe kuptoi se do të
ish kohë e humbur t'i jepte shpjegime të kthjellëta.

"Zoti komisar, jam i pasur dhe s'kam nevojë
për gjësendi. Po e dini që sa më tepër të ketë njeriu,
aq më tepër i pëlqen ta shtojë pasurinë."

"Tabit" - tha komisari.

"E mejtova, - vazhdoi dr. Gjëlpëra, - se po të
vija në Shqipëri dhe të shisja ca hapa të çuditshme
që shërojnë pa-një pa-dy gjithë sëmundjet e botës,
aq sa dhe njerëzve që kanë mbetur me një mëlçi u
rritet mëlçia tjetër, posa të gelltitin ato hapa, -
mejtova se do të kem myshterinj sa të dua dhe do të
fitoj para pa masë." -

"Haj-haj. - tha komisari, - ja tani kuptova,
dhe mund t'ju thom se do të bëni punë shumë,
ndonëse do të gjeni në Tiranë një mjek me famë,
një nxënës të mesh-hur Habibullah Pashait. Ky mjek
quhet Dr. Emrullah dhe bën çudira. Do ta kini
kundërshtar të rrezikshëm: po jam i bindur se do ta
mundni."

Qëndroi pak, nënqeshi dhe vazhdoi duke ulur
zërin e duke shikuar Gjelpërën në sy:

"Zoti doktor, kam grua dhe fëmijë, dhe s'janë
mirë nga shëndeti, Kini mirësinë të më falni ca
ilaçe?"

Dr. Gjëlpëra e shikoi në sy dhe kuptoi
qëllimin të këtij barbari të korruptuar.

"Zoti komisar, s'kam prurë ilaç me vete, se
ky udhëtim i parë që po bëj në Shqipëri është vetëm
për të shikuar vendin dhe për të zënë një shtëpi. Po
këtu në Durrës, pa fjalë, ka ilaçe: dhe në qoftë se
më jepni leje, dëshiroj t'ju bëj një dhuratë që t'i blini
vete."

Dhe pa pritur tjetër përgjigje nga komisari,
veç kënaqësisë së shfaqur me një buzëqeshje, nxori
çantën i numëroi gjashtë bileta 50 liretash njëra.
Komisari i vuri shpejt në xhep duke i shtrënguar
dorën, dhe e largoi fronin e tij. Atë çast u hap dera
dhe hyri polici me të dy kafetë, e la tepsinë në tryezë,
dhe duke u ulur pranë komisarit, i tha turqisht:

"Kur bëhej kafeja, unë përgjoja prapa derës,
dëgjova dhe pashë, dua hisenë time."


"Hesht melun, se unë s'të ha hakën!" - u
përgjegj komisari gjithë në gjuhën turqisht, pastaj
vazhdoi shqip: -- Zoti doktor Gjëlpëra është njeri i
ndershëm, më dha provat: duhet t'i ndihmojmë që të
vejë rehat në Tiranë. Automobili niset në dy orë. Lëre
zotërinë e tij në një hotel që të hajë e të çlodhet:
pastaj kur të afrohet ora, shko merre zotin doktor
dhe shpjerë në automobil, ku në qoftë se s'ka vend,
duhet të ketë."

Polici salutoi, dhe pasi dr. Gjëlpëra i shtrëngoi
dorën komisarit, dualën që të dy jashtë. Posa u
mbyll dera, komisari u hodh nga vendi i tij dhe ngjiti
syrin në vrimën e kyçit. Polici me doktorin qëndruan
në divan dhe kuvendonin. I thotë polici me zë të ulur:

"Zoti doktor, dëshiroj t'ju mbaroj punë dhe
t'ju shërbej me çfarëdo mënyrë. Po bëjeni dhe ju
një të mirë. Kam gruan dhe vjehrrën të sëmurë. Më
falni ca ilaçe, zoti doktor."

"Me gjithë zemër, -- përgjigjet doktori, dhe i
vë në dorë 2 bileta nga 50 liretash njëra. Kur dualën
në oborr komisari hapi penxheren, dhe duke ngritur
gishtin deftonjës të dorës së djathtë.

"Edhe unë të pashë, iblisl -- i tha policit
turqisht, -- tani ti hisenë tënde e more vetë!" -- dhe
mbylli penxheren pa pritur përgjigje.

Udhës dr. Gjëlpëra i foli policit:

"Dëgjoni. Shikoj se jeni një djalë i kuptuar.
Kam nevojë për ca këshilla, dhe do të jem
mirënjohës me prova të shëndosha, më të shëndosha
se provat që i dhashë komisarit. Unë kam ardhur
këtu me qëllime mirëbërëse: po ndonëse shqiptar
nga burimi, jam rritur jashtë dhe s'kuptoj aspak
mendjen dhe mënyrat e këtij populli. Në politikë
s'dua me asnjë mënyrë të trazohem, as dreq për dreq,
as tërthori, as sheshazi as fshehtazi. Megjithatë,
kuptoj se këta do të gjejnë pengesa. Pa fjalë, kam në
dorë ilaçin, mund të kthehem andej nga kam ardhur,
shpëtoj nga gjithë mërzitë. Po, shkaqe që s'mund
t'i merrni vesh, shkaqe të mendjes, të shpirtit, si të
them -- më shtyjnë me forcë që të vij të rri këtu dhe
të mundohem në mes të këtyre njerëzve. Është
njëfarë mirësie, në doni të kuptoni, jam njëfarë i
çmendur po vetëm në atë pikë. Tani dua të di, në
Tiranë, kush mund të më japë lehtësira, kush mund
të më vërë pengesa në këtë zanatin tim të mjekësisë,
zanat në të cilin kam ndër mend të zhvilloj ca sisteme të
ndryshme nga ato të vendit. Ju jap fjalën si njeri i
diturisë që jam dhe s'di gënjeshtra, se këshillat dhe
fjalët tuaja do t'i mbaj për vete dhe nuk do t'i shfaq
kurrë njeriut burimin e informatave të mia."

Polici heshti dhe vazhduan udhën.

"Zoti doktor, -- tha më në fund, -- kemi dhe dy
orë derisa të niset automobili. Më thatë qepari se doni
të bëni një drekë me vezë të ziera dhe me pemë.
Shtëpia ime është këtu afër, Nuk jam i martuar dhe
rroj në shtëpi me dy shokë, edhe ata policë, të cilët
tani ndodhen në detyrë e sipër. Në shtëpi mbajmë
pula, dhe mund t'ju ziej vezë të ditës, që nuk do t'i
gjeni në asnjë llokantë, dhe sa për pemë, kemi në
bahçe shumë dhe të mira. Po deshtë, urdhëroni të
vëmë në shtëpi time: atje s'do të na prishë njeri
muhabetin dhe muret s'kanë vesh. Do të flas
zgjedhur dhe do të mbeteni i kënaqur."

Dr. Gjëlpëra e pëlqeu mendimin, dhe që të
dy hynë në shtëpi të policit.

Polici e çalli doktorin te oda më e mirë, dhe
shkoi të ziejë vezë e të mbledhë pemë. Dr. Gjëlpëra
u ul në një fron prej kashte, pranë një tryeze prej
errëzitë bardhë, të mbërthyer me gozhdë. Kish edhe
katër frona të tjerë prej kashte në odë. Muret ishin
të lyera me gëlqere dhe dy reklama fabrikash, me
bojëra, përfaqësonin artin në këtë rreth të varfër. Dr.
Gjëlpëra kujtoi kasollet e fshatarëve në Suedi, me
mobila të rënda prej dushku të skalisur, me gravura
të bukura në muret, dhe me velenxa, të ngrohta në
truall: dhe çuditej pse kjo odë, më e "mira" e një
shtëpie e mbajtur nga tre policër shqiptarë, të mos
ish më e hijshme dhe më e pëlqyer. Të tre ndënjësit
ishin të rinj, kishin punëra të rregullshme, rroga
dhe bahshishe: - pse nuk ndiejnë nevojën e një rrethi
më të bukur?" Ish në këto mendime, kur polici u
thye me vezët dhe pemët, dhe me takëme prej
neqeje. Dr. Gjëlpëra hëngri pa folur. Kur mbaroi,
ndezi një cigaretë dhe i tha policit:

"Tani jemi që të dy gati dhe me nge për të
kuvënduar."

"Zoti doktor, - tha polici, - duhet, e para e
linjës, të kuptoni mirë dy gjëra për të bërë punë në
Shqipëri. E para është, që këtu hiçnjeri s'merr
ryshfete."

"Atë e kuptova", - tha doktori.

"E dyta gjë, - vazhdoi polici, - është që këtu
të gjithë presin dhurata."

"Dhe dhurata me ryshfetin kanë ndryshim", -
tha doktori.

"Shumë ndryshim, - vazhdoi polici. - Tani,
zoti doktor, në një vend ku asnjëri s'bën kabull të
marrë ryshfete, po të gjithë presin dhurata, si i bëhet
halli atij që ka hall?" T'u japësh të gjithëve është e
pamundur. Të mos i japësh hiçnjërit, është marrëzi,
se atëherë jo vetëm s'mbaron dot punën tënde, po të
vënë dhe pengime. Fjala vjen, të ndalojnë të gjesh
shtëpi: ka shumë shtëpi të zbrazura në Tiranë, po
s't'i japin. Ti, axhami, s'merr vesh pse: Parake, njeri
i mirë je, po s'ta vënë veshin. Te kenda të gjesh
gjëra taze për të ngrënë, nuk t'i shesin, ose që të
flasim më drejtë, nuk të lënë të të afrohen njerëzit
që i kanë për të shitur. Hajde, të thoni, ose ulëndos -
s'të lënë të punosh. Ke ilaçe? Dale t'i tretëm t'i
shohim a janë të paqme. Ke vegla dhe makina? Dale
t'i zbërthejmë që të shohim se mos janë të dëmshme
për Shtetin. Ke libra dhe dorëshkrime? Dale t'ia
japim një komisioni që t'i këndojë. Komisionet
përbëhen nga njerëz që s'i dinë të gjitha shkronjat,
librat e tu s'i ke për të parë më me sy. Në qoftë,
fjala vjen mjek - siç është shkolla juaj, zoti doktor, -
nuk të njohin diplomën. Punë pra, siç thashë dhe
më parë, qëndron kështu: S'dhe hiç, e ke punën të
humbur: t'u japësh të gjithëve është e pamundur.
Esenca është: t'u japësh ca. Ca, - po cilëve? Këtu,
zoti doktor, duhet t'ju them një gjë me rëndësi.
Shqipëria në këto të dhjetë vjetët e fundit, shyqyr
Zotit, ka mësuar shumë nga fqinjët, veçan nga Italia.
Ç'ka Italia që vlen të merret? Makaronat dhe
Kamorrën, hiçgjë tjetër. Për makaronat s'kemi
nevojë, se kemi patatet tona: Kamorrën e kemi marrë
dhe, shyqyr Perëndisë, e kemi përmirësuar dhe
rregulluar me një sistem më të mbaruar se italianët
vetë. Tani, zoti doktor, çfarëdo pune, hall, nevojë
që të kini, e vetmja mënyrë e shpejtë, e sigurtë,
e lirë, që të bëhet dëshira juaj, është të jini nën,
mbrojtjen e Kamorrës së madhe, ku s'ka as vjedhje,
as shpërdorime, po çdo gjë është e parashikuar dhe
rregulluar sipas udhës tuaj. Në qoftë, zoti
doktor, se ambicia juaj është të vrisni ndonjë njeri,
ose disa njerëz, do t'ju kushtojnë gjashtëdhjetë
napolona për krye."


Këtu Dr. Gjëlpëra ia preu fjalën policit duke
siguruar se ambicia e tij nuk qe të vraret.

Polici vazhdoi:

"Në qoftë se dëshira e lartë e shpirtit tuaj
ishte të vidhni ose të digjni shtëpi, çmimi është..."

Po dr. Gjëlpëra ia preu fjalën:

"I ndërshëm zot, qëllimi im është vetëm të
noj si mjek që t'i shërbej këtij populli."

"Në qoftë ashtu me të vërtetë, - tha polici, -
ini nevojë vetëm për lehtësira, dhe tarifa për këtë
Ishte e unjur: tridhjetë napolona në mot."

"Mirë, - tha dr. Gjëlpëra, - jam gati t'i jap: po
kujt, ku, dhe kur?"

"Ajo është e lehtë", - tha polici.

"Do t'jua jap unë porositë e duhura. Kryetari
i përgjithshëm i Kamorrës është ministri Salemboza:
këshilltar i tij është i shkëlqyeri Abd'-el-Katl. Ju
pagesat do t'ia bëni Abd'-el-Katlit. Po Abd'-el-
Katlin nuk mund ta shihni pa qenë i dorëzuar nga
një axhent i Kamorrës. Do t'ju vë unë në
marrëveshje me axhentin Nr. 5 të seksionit 11, një i
qojtur Ibn-el-Kelb. Tarifa e një axhenti për të
paraqitur një kandidat të ri përpara këshilltarit Abd-
el-Katl është pesë napolona. Kur të vini në Tiranë,
të zbrisni në hotelin që t'ju thom unë, dhe menjëherë
të thërrisni Ibn-el-Kelbin. Kur të vijë ky, t'i thoni të
fala nga ana ime dhe të zini buzët tuaja me tre
gishtërinj, Ibn-el-Kelbi do të vërë një gisht në majë
të hundës. Atëherë ju do të kruani veshin e djathtë
me dorën të mëngjër. Ibn-el-Kelbi do t'ju pysë sa
rrota ka automobili: të përgjigjeni që ka pesë rrota.
Ibn-el-Kelbi do të qeshë: dhe ju t'i thoni se kini një
amanet nga mua dhe t'i numëroni të pesë napolonat.
Ibn-el-Kelbi atëherë do t'ju pysë ç'hall kini dhe do
të shkojë t'i japë raport Abd'-el-Katlit. Të nesërmen
do të vijë t'ju marrë në hotel dhe do t'ju shpjerë
përpara këshilltarit, Këtij, pa humbur kohë, i shfaqni
punën tuaj: pastaj t'i levdoni Salernbozen, dhe t'i
thoni që jeni habitur me rregullën dhe përparimin e
Shqipërisë, dhe veçan me zhdukjen e ryshfetit.
Atëherë Abd'-el-Katl do t'ju thotë se jini i pranuar,
dhe menjëherë të nximni t'i nemëroni 15 napolonat
për këstin e parë. Radha e këstit të dytë do të vijë
pas gjashtë muajsh. Abd-el-Katl, - në i bëfshi
përshtypje të mirë, round t'ju thotë të piqeni dhe
me kryetarin e madh të Kamorrës, Salembozen.
Duhet të dini që Salemboza, si gjithë njerëzit e
mëdhenj, ka ca dobësira të vogla, dhe njëra nga këto
është se i pëlqen të mësojë ç'bëjnë princet e Evropës
në jetën e përditshme, që t'i marrë dhe ai për
shembull. Ashtu, zoti doktor, rregullohuni pas
nevojës."

Dr. Gjëlpëra, i habitur nga këto të gjitha aq
t' ra dhe të papritura e falënderoi policin dhe nxori
një biletë një mijë liretash. Polici iu lut t' ipaje bileta
më të vogla, se një biletë aq e madhe do të vihej re
kur ta thyente, do t'i vinte në vesh ndonjë inspektori
16 Kamorrës, dhe ashtu polici do të shtrëngohej të
paguante hisë të rëndë, Dr. Gjëlpëra ia shkëmbeu
biletën e madhe me dhjetë të vogla: dhe meqë
afrohej ora e nisjes, duallne nga shtëpia, të kënaqur
njeri nga tjatri dhe shkuan te sheshi ku priste
automobili.

Udhës polici vazhdon së dhëni këshilla,
"Duhet të dini, zoti doktor, se Kamorra është
organizuar aq mirë, sa në gji të saj përmblidhet tërë
fuqia e Shqipërisë, Edhe sikur të bjerë kryetari i
madh Salemboza me këshilltarët e tij Abd'-el-Katli,
prapë organizata ka për të qëndruar në këmbë, se
edhe Opozita ka shumë anëtarë të saj që janë
kamorristë. Mos kujtoni se Kamorra mund të japë
leje të bëhet ndonjë ndryshim me themel në Shqipëri.
Meazallah - Kamorra është një forcë e gjallë, e
vetmja forcë e vendit tonë. Në rëntë Salemboza,
mund të ndryshohen krerët e Kamorrës, po themelet
e saj janë të patundshme. Ashtu të kini mendjen të
mbani miqësi me Kamorrën, se në ju ndihte sot,
Kamorra do të jetë e zonja t'ju përkrahë dhe nesër."

Dhe ashtu, duke kuvenduar ëmbël e butë,
polici me dr. Gjelpërën arrijnë në shesh ku priste
automobili. Vendet ishin të gjitha të zëna: dhe dr.
Gjëlpëra u tremb se mos mbetej në Durrës, Po polici
shtiri një sy të mprehtë mbi udhëtarët e vendosur mbi
automobil, pastaj iu qas njërit atje dhe i tha:

"Ku e ke pasaportën, ti?"

"Ja tek e kam", - bëri udhëtari i friksuar

Polici bëri sikur e shikoi me kujdes.

"Këtu, - tha, - ka ca pika që duan hetim. Duhet
të vish menjëherë me mua në Zyrë të Policisë."

"Aman, pasham, t'u bëfsha kurban, kam
nevojë të nisem shpejt në Tiranë, sapo erdha nga
Bari, jam fukara, dhe s'pres dot."

"S'dua shumë fjalë, - tha polici, - kanuni
duhet të zbatohet me paanësi, Do të zbres me të
mirë, apo të bëj ndryshe?"

Njeriu psherëtiu, dhe, pa thënë asnjë fjalë,
mori plaçkat e tij dhe zbriti. Polici vuri dr. Gjelpërën
te vendi i zbrazur, e përshëndoshi dhe u largua me
njerine e zënë. Automobili u nis ngadalë. Dr.
Gjëlpëra shikonte qytetin e varfër, me udhë të
pafshira, me shtëpi të mbajtura ligsht, dhe udhëve
njerëzit e verdhë e të lodhur, dhe pastaj kthente sytë
mbi bashkudhëtarët e tij në automobil: edhe këta të
lodhur e të verdhë: edhe me mendje të tij ringjallte
në këto vise një popull shqiptare të shëndoshë, të
shkafet, buzëqeshur, Dhe ëndrrat e tij i përcillte ritmi
i rëndë i automobilit, posi një djep vigani.
Automobili shkonte nëpër brigjet e nëpër luadhë të
lulëzuara, me emra krejt shqip si Rashbulli (Eshter-
bull), Rrethi, e të tjera Afër Shijakut e çuditi një
pyll i vogël plot me zogj, plot me një popull zogjsh:
këngët e të cilëve bashkohen dhe trazohen aq bukur
dhe aq ëmbël, sa duket si një sinfoni e krijuar prej
ndonjë muzikanti të natyrës, që rron me shelgjet dhe
bën sheqeri me shpeshët. Shumë kohë pasi u largua
automobili nga ky pyll i lëhuar, muzika po këndonte
edhe në zemër të dr. Automobili u nis ngadalë, Dr.
Gjelpërës. Ëndrrën e tij e preu të qëndruarit e
automobilit në një han. Doktori zbriti me të tjerët
për të pirë një ujë të ftohtë, Udhëtimi në automobilin
e rëndë vazhdoi, dhe një tok plepash të gjatë
shënuan ardhjen në Tiranë, - në qytet të kopshteve,
ku çdo shtëpi është si e veshur në mes të pemëve e
të luleve, në qytet të përmbledhur e të qetë, i cili
s'duket para se të shkelsh në prag të tij.

Dr. Gjëlpëra shkoi në "hotel'" që i kishin
porositur; zuri një odë, hapi tubin e tij prej llastiku
dhe me një sfungjer fshiu tërë trupin me ujë të ftohtë
e të trazuar me pak alkool. U ndërrua; spërkati
shtratin me një toz morrvrases, hapi penxheret që
të fryjë era e freskët; pastaj kyçi odën dhe zbriti për
të kërkuar Agjentin Nr. 5 të Seksionit 11 të
Kamorrës, Ibn-el-Kelbin. E gjeti, shkëmbeu shenjat;
dha të 5 napolonat, mori pjekje për të nesërmen për
të shkuar te këshilltari i Kamorrës, Abd'-el-Katli.
Dhe meqë ish vonë dhe e ndiente vetën të lodhur, u
kthye në odën e tij për të ngrënë e për të fjetur.
Problemi i ngrënies është një nga me të rëndë për
njeriun që vjen në Shqipëri nga jashtë, ku ka qenë
mësuar me tjetër soj gjellësh; në qoftë se ai njeri ".1
një kuptim për rregullat e shëndetit në lidhje me të
ngrënët, problemi bëhet një mundim i mendjes. Dr.
Gjëlpëra kish porositur pemë, sallata të ndryshme
dhe bukë. Kish prurë një llambë me alkool për të
bërë çaj. Dhe si hëngri e u kënaq, ra të flerë për të
parën herë në këtë Shqipëri të re, e cila ndryshonte
aq pak nga Shqipëria e vjetër. Shkoi nër mend të
ngjarat e ditës, me pikat e ngrysura dhe pikat
qesharake, dhe i vinte çudi si e solli rasti që ai, njeri
armik i korrupcjes dhe i shoqërive të fshehta, të japë
ryshfet dhe të bëhet i mbrojturi i Kamorrës, dhe për
ç'arsye të japë ryshfet? Për të siguruar lirinë të
punoje për stërvitjen e popullit? Pak nga pak e zuri
gjumi, dhe të nesërmen u ngrit me një trup të çlodhur
të fortë.

Abd'-el-Katli e priti me oborrësi. Ky barbar
fjalët i kish të pakta, dhe të matura. Hollësia e tij për
të gërmuar lajme, duke pyetur tërthorazi, e habiti dr.
Gjilpërën. Pasi u mbaruan formalitetet dhe pagesa,
Abd'-el-Katli tha se, Salemboza kish nevojë për një
keqyrje mjekësore; ndonëse jo i sëmurë, Salemboza
dëshironte të dilte nga meraku. Dr. Gjëlpëra u
përgjigj se ish gati çdo ditë t'i bënte vizitë
Salembozës; ashtu Abd-el-Katli caktoi pasdarken
e nesërme, dhe u ndanë. Dr. Gjëlpëra i ardhur në
Shqipëri si hapës udhësh të reja, si pionier fisnik, si
apostull i shëndetit dhe pastërtisë, u bë që ditën e
dytë viktimë dhe gjer me një pikë simahori i
Kamorrës. Aq e vërtetë është fjala se njeriun shumë
herë e tërheqin rastet dhe e ngatërrojnë në intriga,
për të cilat karakteri i tij mund të ketë urrejtjen më
të madhe.

Kafenetë e Shqipërisë janë vende të fëlliqura
e të mërzitura, dhe asnjeri me mendje të hollë
s'mund të kërkojë atje dëfrim, në mes të tymrave, të
peshtymave dhe zhurmës. Po nga ana tjetër, për
vëzhguesit e mënyrave, për nxënësit e shpirtit të
popullit, kafenetë janë shkolla të vërteta plot me
lëndë të vyer dhe me mësime. Dr. Gjëlpëra vendosi
të shkojë çdo ditë nja dy orë nëpër kafene të për të
studiuar. Kur u shtrua dy orë herën e parë në
kafenenë e Erzënit dhe porositi një të pirë, të cilën
natyrisht nuk e ngau dhe hodhi një sy mbi turmën e
palarë dhe të parrojtur, - kumarxhinj - të ngrysur,
spiunë syçakë, politikanë që bisedonin, jo vetëm
me gojë por edhe me duar e supë, - kuptoi se ndodhej
në një botë te fe, një botë fare të ndryshme nga ajo
që kish njohur gjer atëherë. Një zhurmë e mbytur, e
përgjithshme, si e ndonjë pazari të ngjeshur me njerëz,
mbushte erën. Nganjëherë zëri i mprehtë i
shërbëtorëve që bërtisnin, porositë posa i merrnin,
nga frika se mos i harronin gjersa të vejin në tezge,
dilte përmbi zhurmën e mbytur, posi zëri i thatë i
mitralozit përmbi bateritë e ushtarëve të këmbës. Ose
ndonjë fjalë politikani të zemëruar: "Ajo s'bëhet
kurrë!"

"Kjo duhet ndaluar" - shkreptinte posi një
urdhër gjenerali.

Nganjëherë një kumarxhi i ngrysur hidhte
zarin me një forcë dhe me një rëndësi aq të madhe,
sa dukej sikur fati i botës dhe i njerëzisë varej nga
ai zar, dhe vëzhguesit me letra i vinte mendja
padashur te Rubikoni dhe te Jul Qesari. Dr. Gjëlpëra
shikonte këtë pikturë të rrallë, - kur i doli përpara
një njeri i verdhë, i lodhur, me faqe si të enjtura dhe
tri a katër ditësh të parrojtura dhe me një palë sy prej
macoku të egër, që ndritnin nën vetullat e zeza dhe
të dendura. Një mustaqe e pakrehur, dhe një ballë e
rrudhur e mbuluar me një qeleshe të zezë, i jepnin
ngjyrën e fundit kësaj fytyre qesharake e të frikshme.
Njeriu qeshi me një qeshje të forcuar, duke shfaqur
nofullat e verdha me njolla të gjelbra.

"Efendem, - tha, - unë jam dr. Emrullahu,
nxënës i dr. Habibullah pashait. Dëgjoj që edhe
zotëria juaj jeni mjek."

"Emri im është dr. Gjëlpëra, dhe jam nga
universiteti i Upsalasë. Gëzohem që ju njoh!"

Dhe dr. Gjëlpëra u ngrit e i zgjati dorën, të
cilën dr. Emrullahu e zuri me një dorë të ftohtë, të
dërsirë, pa forcë. U ulën.

"Efendem, - zuri dr. Emrullahu, - siç ju thashë
dhe më parë, jam nxënës i dr. Habibullah pashait, -
dhe meqë dr. Gjëlpëra s'bënte, - i mësh-hur
Habibullah pashait" - shtoi dr. Emrullahu, duke
rënduar zërin me fjalën "Mësh-hur" dhe duke shikuar
dr. Gjilpërën me kryelartësi mu në fund të syve.

"Nuk e kam dëgjuar emrin e tij kurrë", - tha
dr. Gjëlpëra.

"Si?! Kurrë?!" - pyeti dr. Emrullahu i habitur.

"Kurrë!" - ktheu dr. Gjëlpëra.

"Ha-ha-ha-ha! Në axhaip, - qeshi dr.
Emrullahu, dhe duke i folur një grupi kumarxhinjsh.
-Arkadashllar", - tha, - buna bakiniz. Dr. Habibullah
pashanën ismini bile işitmemiş, - dhe qeshi
përsëri. Kumarxhinjtë shikuan pa folur dhe u kthyen
te puna e tyre. - Dr. Habibullah pashai, - vazhdoi
dr. Emrullahu së foluri dr. Gjelpërës, - është i madh:
është shumë i madh: aq i madh, sa edhe Evropa,
hasusile Allamanja, pyet shumë herë mendimin e
tij. Po zotëria s'i paskë dëgjuar as emrin. Tuhaf.
Sido që në qoftë, dua të di se ku ndodhet ai vend
tek i cili kini mësuar: Up-, Up, - si thatë?!"

"Upsala, - bëri dr. Gjëlpëra, - Upsala. Dhe
meqë për ju ky emër është aq i panjohur saqë për
mua emri i pashait, të dy mosdijat tona balancohen
dhe jemi të larë."

"Afedersiniz, - tha dr. Emrullahu me njëfarë
zemërimi, - puna ndryshon, tjetër gjë është të mos
kësh dëgjuar emrin e mjekut më të mësh-hur të botës,
tjetër është të mos kësh dëgjuar se ku ndodhet një
qytet e ehmijetsez si Upsala."

"E di unë se ku ndodhet", - bëri një zë i hollë.
Të dy mjekët u kthyen dhe panë një njeri të thatë, të
rrojtur, me mustaqe të lyera me pomadë, dhe me sy
prej delie, një kapelo të fishkur mbi krye.

"Upsala, - tha i ardhuri, - është një qytet i
Norvegjisë, e kanë themeluar elenët atje: Tlilt
vjetra, siç e shfaq dhe emri i tij që ka kuptimin i
lartësi."

"Zotëria e tij është një koleg, miku im, dr.
Protagoras Dhalla", - dhe me këto fjalë të dr.
Emrullahu u ngrit dhe i paraqiti dr. Gjëlpërës të
ardhurin. Si u përshëndetën, u ulën që të tre.

"Dua t'ju komplimentoj për dijen tuaj mbi
gjeografinë e mbi etimologjinë", - tha dr. Gjëlpëra.

"Ju faleminderit, - ktheu dr. Protagoras
Dhalla, - e di që jam i fortë, se jam teliofitos, tu
Panepistimu ton Athinon."

"Gëzohem fort, - tha dr. Gjëlpëra, - dhe s'dua
prova të tjera të diturisë suaj."

Të tre mjekët nisën të fjalosen për gjepura,
për kohën e bukur, për ujërat e ftohta, për udhëtimet,
për qejfet: po flisnin me shkel e shko, se cilido e
kish mendjen te tjetri. Dr. Protagoras - Dhalla
mendonte: "Vallë, do të më prishë punë ky o-atimos
që doli si fandi spathi në Tiranë?" Dr. Emrullahu
thoshte me vete: "Ky edepsiz, që ka ardhur nga
Evropa, vallë do të më marrë ndonjë myshteri, mua
nxënësit të dr. Habibullah pashait)?" Dhe dr. Gjëlpëra
pyeste vetveten: "Këta të dy doktorë, që duken
sheshit, se nuk e mbajnë trupin e tyre të paqme,
vallë, a i kanë shpënë mësimet e tyre mjekësore aq
thellë, sa të kenë kuptuar rëndësinë e lëkurës së
paqme për shëndetin)?"

Përgjonin njeri-tjetrin me bisht të syrit dhe
vazhdonin së foluri për gjepura. Po, padashur,
bisedimi mori një udhë tjetër,

"Kini shumë të sëmurë në këtë qytet)?" - pyeti
dr. Gjëlpëra,

"Ka mjaft, po shyqyr Perëndisë, i shërojmë",
- tha dr. Emrullahu.

"I shëroni?" - pyeti përsëri dr. Gjëlpëra, me
një çudi në zë dhe në sy të tij.

"Vërtet i shërojmë", - u përgjigj dr.
Protagoras Dhalla.

Bisedimi vazhdoi në këtë mënyrë.

Dr. Gjëlpëra: - Me ilaçe i shëroni ata të
sëmurë?

Dr. Emrullahu: - Tabii me ilaç.

Dr. Protagoras Dhalla: - Me ilaçe, fisika.

Gjelp.: - Atëherë jepmeni leje t'ju uroj se
qenkeni magjistarë, dhe ditkeni magji shpëtimtare.

Emr.: - Afedersiniz, jemi doktorë.

Prot. Dh.: - Mos na shani, qiri e tjetër.

Gjelp.: - Unë t'ju shaj? Përkundrazi, ju
përgëzoj dhe thonë se bota duhet të jetë mirënjohëse,
në qoftë se me të vërtetë paskeni shëruar njeri me
ilaçe: shtoj vetëm që ato ilaçe duhet të jenë ilaçe
magjie.

Prot. Dh.: - Atëherë s'na besoni?

Gjelp.: - Jo, nuk ju besoj, më falni që ju
hapur.

(Dr. Emrullahu dhe dr. Protagoras - Dhalla
qeshin.)

Emr.: - Dhe pse s'na besoni, rixha ederim?"

Gjelp.: - Se s'kam parë kurrë njeri të sëmurë,
me të vërtetë të sëmurë të shërohet me ilaçe, me të
vërtetë me ilaçe.

Prot. Dh.: - Në qoftë se s'kini shëruar ose
s'kini parë të shëroni njeri, ajo provon diturinë tuaj.
Unë, omoios, unë, teliofitos, tu Panepistimiu ton
Athinon, kam shëruar mijëra njerëz.

Emr.: - Si dhe unë, nxënësi i dr. Habibullah
pashait.

Gjelp.: - Mund të më deftoni një njeri që keni
shëruar?

Emr.: - Jo, një, po mijëra.

Gjelp.: - S'dua mijëra, dua një vetëm.

Prot. Dh.: - Efharistós. Eshtë këtu në Tiranë
një njeri që kish ethe gjashtë muaj më parë, i kam
dhënë kininë me rregull, dhe tani s'ka më ethe.

Emr.: - Mund të mohoni se kinina është
Efharistós. Faleminderit. — specifiku i etheve?

Gjelp.: - Jini sigurt se njeriu u shërua me të
vërtetë? Besoni se ethet janë një sëmundje e veçantë,
apo shenja e një sëmundjeje tjetër)? Kinina e shëroi,
vallë, të sëmurin tuaj, apo zhduku vetëm shenjat e
sëmundjes - dhe sëmundja vazhdon tinëz, së
shkatërruar trupin e tij? Pastaj, jini sigurt se kinina
nuk e la sakat njeriun?

Prot. Dh.: - Sakat? Ç'doni të thoni?

Gjelp.: - Dua të them këtë, që kinina, e marrë
dendur shumë kohë dhe e bërë zakon dobëson
zemrën. Sa njerëz kam shikuar që janë dhënë pas
kininës, të gjithë i kam gjetur me zemër pak a shumë
sakatë, përveç kësaj, shumëve u dobësohet dhe të
dëgjuarit, nganjëherë dhe sytë.

Emr.: - Dr. Habibullah pashai s'më ka thënë
kurrë ndonjë gjë të tillë.

Gjelp.: - Në mos jua tha, duhet ta zbulonit
vetë.

Prot. Dh.: - Periergon. Zotëria mohon fuqinë
e specifikut më të njohur.

Gjelp.: - Aspak. Jo vetëm nuk e mohoj fuqinë
e kininës, po thonë se ka aq fuqi, sa prish të qëlluarit
e rregullshëm të zemrës, prish hollësinë e veshit,
dhe shpesh vë në rrezik sytë. (Dhe këtu dr. Gjëlpëra
mbuloi kryet me kapellën që e mbante në dorë, dhe
ngrit me këmbë.)

Prot. Dh. dhe Emr.: - U zemëruat?

Gjelp.: - Aspak. U ngrita që të shkojmë të
shohim bashkë të shëruarin tuaj. Urdhëronit?

Emr.: - Pse, myfetish na u bëtë zotëria?

Prot. Dh.: - Na prosval, zoti doktor.

Gjelp.: - Ju lutem, mos e merrni për shtrembër,
Unë dua të nxë, s'dua t'ju shaj ose t'ju prish punë.
Dua të mësoj për veten time. Në qoftë se njeriu që
thoni, ka qenë me të vërtetë i sëmurë, në qoftë se u
shërua me të vërtetë, dhe në qoftë se shërimi i tij u
mbarua me kininën që i dhatë dhe jo nga arsyet e
tjera, - atëherë ngjet nga tri gjëra, një: ose keni njësoj
kininë të çuditshme të panjohur gjetkë, ose trupi i
njerëzve këtu ndryshon nga trupi i njerëzve të tjerë,
ose më në fund, dini ndonjë magji misterioze dhe i
përmbysni rregullat e natyrës.

Po kam shumë frikë se të shëruarit tuaj do të
gjej edhe të sëmurë nga sëmundja që ka pasur,
ndonëse ethet, - shenja e sëmundjes tij - është
zhdukur: dhe kam frikë se do t'ia gjej zemrën batall,
përveç veshit dhe syrit që mund të jenë kushedi se
në ç'hall."

(Dr. Protagoras Dhalla shikoi dr. Emrullahun
me një çudi pyetëse.)

Prot. Dh.: - Rini adhelfe, kemi kohë për ato
që thoni. Nuk është nevojë të prishim muhabetin
për gjepura.

Gjelp.: - (Duke u ulur) Gjepura? S'janë
gjepura, por janë gjëra me shumë rëndësi. Nuk erdha
këtu për gjepura nga cepi tjetër i Evropës.

Emr.: - Zoti doktor, bëni himmet dhe thonani,
ç'do bëni ju vetë, sikur t'ju shpien përpara një të
sëmuri me ethe të forta?"

(Dhe këtu Dr. Emrullahu i luan syrin doktor
Protagoras - Dhalla.)

Gjelp.: - T'ju thom. Do ta shikoja me kujdes
me të gjithë mënyrat të njohura nga dituria: do t'i
merrja gradën e nxehtësisë së trupit, pulsin, të
qëlluarit e zemrës: do të vështroja gjuhën, grykën,
sytë, do të tretja gjakun, peshtymën, të pështirët dhe
ujët e tij: do të matja presionin e gjakut, do ta pyesja
në ka të dhëmbura gjekund?, ç'ka ngrënë, s'ka zakon
të hajë, që kur e ndjeu veten të sëmurë. Dhe me
këto elemente në dorë, do të bëja një diagnozë të
heperheshme. Më vonë, po të qe nevoja, do të merrja
një fotografi Roentgen të organeve të brendshme të
tij.

Prot. Dh.: - Pse, keni makinat e duhura për të
marrë fotografi Roentgen, dhe dini t'i përdorni vetë?"

Gjelp.: - Pa fjalë. Ajo është një gjë elementare
në ditët tona... Në qoftë se në qytetet e mëdha e të
zhvilluara, mjekët nuk i aplikojnë:

LiB lënë specialistëve atë punë, Jllit
është e zorshme, po se është mirë JY Vit (11
arsye lehtësie. Në një vend si Shqipëria, dil
bëjmë vetë. Nuk është gjë aq e zorshme, po "
mirë të jetë e ndarë për arsye lehtësie. Në lliç V lid
si Shqipëria, duhet ta bëjmë vetë. Nuk është gjë: rill
ç zorshme. Po të dëshironi, mund t'ju jap ca mësime.

Prot. Dh. edhe Emr.: - Kujt, të më japësh mua
mësime?" Ha-ha-ha-ha-ha!

Emr.: - Na ndjeni që qeshëm. Kur ta zbuloni
sëmundjen e të sëmurit në qoftë se vdes i sëmuri
gjersa të mbaroni zbulimin tuaj, - ç'do të bëni?"

Gjelp.: - Në qoftë se vdes, udhë e mbarë.
Është faji i tij, se duhet të më kish thirrur para se të
arrijë në prag të vdekjes. Po t'ju thom se ç'do t'i bëj
të sëmurit."

Dr. Protagoras Dhalla dhe Dr. Emrullahu. -
Pa na thoni, pra, si të kuptoni sëmundjen e njeriut
me ethe, ç'do të bëni?'

Dr. Gjëlpëra: - Mund t'i jap ca ilaçe të pakta,
në qoftë nevojë, për të lehtësuar mundimet e tij.
Dëgjoni: Për të lehtësuar mundimet, jo për të
shëruar: se, për sa më përket mua, unë s'di ndonjë
ilaç që shëron. Si të marrë pak veten i sëmuri, do t'i
jap të kuptojë se e vetmja shpresë për të që të
shërohet, është të forcojë trupin e tij, se trupi i fortë
e mund sëmundjen. Po trupi nuk forcohet me hapë,
forcohet me një rrojtje më të mirë, me erë më të
paçme, me diell, me çlodhje, "me të ngrënë të
arsyeshme.

Dr. Emr.: - Dhe kujtoni se nuk ua thoni atë
këshilla të sëmurëve?"

Gjelp.: - Besoj se nuk ua thoni, ose në ua
thoni me të tillë mënyrë, që i sëmuri të besojë se
kryepuna është në hapat, në ilaçe. Pastaj, jam i
bindur se nuk i shpjegoni të sëmurit natyrën e
sëmundjes së tij.

Prot. Dh.: - Atëherë qenkeni i mendjes që
mjeku duhet të jetë dhe mësues, duhet çdo të
sëmuri t'i japë dhe mësime mjekësie?"

Gjelp.: - Po. Jam i mendjes që populli,
përgjithësisht, duhet stërvitur në parimet themeltare
të shëndetit, po pa përdorur fjalë teknike dhe pa
hyrë në hollësira të panevojshme: dhe i sëmuri duhet
stërvitur të kuptojë natyrën dhe zhvillimin e
sëmundjes së veçantë të tij. Në qoftë se i sëmuri
nuk kupton mirë se ç'është dhe si mund të rritet ose
të pakësohet e të zhduket sëmundja e tij, si do
t'bashkëpunojë me mjekun?" Dhe e vetmja udhë e
shërimit është bashkëpunimi i të sëmurit me
mjekun."

- Emr.: - Po a e vazhdojnë gjëkundi këtë
sistem?"

Gjelp.: - Në gjithë vendet e përparuara.
Shikoni buxhetet e shteteve moderne, me të vërtetë
moderne, dhe do të gjeni në listën e harxheve
diturinë e rregullave të shëndetit, në të tjera fjalë
parimet e përgjithshme të mjekësisë preventive. T'ju
jap tani një shembull të veçantë për një të sëmurë.
Pak vjet më parë një i njohuri im, një shqiptar,
konsultoi një profesor të Universitetit Vjenës për
një parregullësi në të qëlluar të zemrës: më vonë
pati rastin të shikohet te një profesor i Universitetit
Upsala, dhe ca më vonë pyeti një profesor të
Universitetit Harvard. Që të tre profesorët i dhanë
këshilla dietetike, i thanë se ç'të hajë e ç'të mos
hajë, ç'të bëjë dhe si të rrojë. Natyrisht, nuk i dhanë
ilaçe. Ky njeri, që të kuptojë se ç'vlejnë mjekët e
Ballkanit pyeti edhe një mjek ballkanik, i cili dini
se ç'bëri? I dha katër ilaçe, jo më pak se katër ilaçe.
Njeriu qeshi me mendjen e tij dhe porsa doli jashtë
e grisi recetën.

Emr.: - Haj, haj, doktori bëri vazifën e tij,
profesorët s'kishin nge, dhe e përcollën njeriun me
ca këshilla. Dr. Habibullah pashai jepte kurdoherë
ilaçe.

Prot. Dh.: - Dini shumë bukur se ati i
mjekësisë është Hipokratis, Elini i shkëlqyer dhe
unë jam _teliofitos tu Panepistimiu ton Athinon_. Të
mos ishin mirë ta-farmaka, s'do na kishin thënë
kathijtinjtë.

Gjelp.: - Tani qëllimi im është ky: unë - do
t'mundohem - të ndërroj mënyrën e rrojtjes të
ngrënies të këtij populli: do t'i mësoj këtij populli
fuqinë shëronjëse të diellit, të erës së pastër, të ujit,
të kulturës fizike, të gjellëve natyrale dhe të paqme.
Ashtu jam i bindur se do të shtie themelet e një race
të shëndoshë, të bukur e të lumtur. Nga ana tjetër,
do të orvatem të bind dhe qeverinë, pa ndryshim
partie - të pëlqejë një plan të përgjithshëm për të
luftuar mushkonjat dhe morrat, për të tharë kënetat
dhe për të çmorritur turmën, për të rregulluar
llogarinë, për të dërguar djemurinë të verojë grupe-
grupe me çadra në malet, për të bërë ushtrinë një
shkollë praktike të shëndetit, dhe për të marrë shumë
masa të tjera. Është një ambicie e madhe dhe e rëndë.
Më gënjen mendja se do të jem i zoti ta vërtetoj, në
gjefsha përkrahje nga populli dhe nga qeveria.
Koha e magjisë dhe e hapave u mbarua: nisi koha e
kuptimit dhe e natyrës. Në ju pëlqen, mund të
bashkoheni me mua. Në daçi, vazhdoni së dhëni
hapë."

Të dy mjekët e pritën fjalën e dr. Gjelpërës
me të qeshur. Dhe mateshin t'i përgjigjen. Tur i
afrua Ibn-el-Kelbi dhe i tha dr. Gjelpërës st pll (
priste ministri Salemboza. Ashtu ky u ngrit.
përshëndoshi të dy mjekët dhe u largua me Ibn-el-
Kelbin.

Salemboza e priti dr. Gjelpërën me fisnikëri,
me një buzëqeshje të pëlqyer si prej djali
zemërbardhë që s'ka të ligë në zemër, po dhe me
një kryelartësi të matur që desh të thotë: E di se jam
i madh, shumë i madh, po madhësia ime nuk është
një pengim për marrëdhëniet me njerëzit. Si
shkëmbyen ca fjalë të ëmbla, ca pyetje dhe ca
përgjigje, dr. Gjëlpëra i tha në dëshironte një të
keqyrur mjekësie,

"Këtë radhë, - tha doktori, - kam ardhur në
Shqipëri vetëm për të shikuar vendin, dhe s'kam
prurë veglat e duhura të mjekut. Me gjithë këtë,
është mirë t'ju shikoj, me aq sa mundem, që të
marrim, pa humbur kohë, gjithë masat e duhura për
përmirësimin e shëndetit tuaj. Është nevoja të hiqni
gjithë rrobat nga trupi, që t'ju keqyr si duhet."

"Si, është nevojë të zhvishem krejt?" - pyet
Salemboza?"

"Krejt, - tha dr. Gjëlpëra. - Po në daçi, mund
ta lëmë për një herë tjetër."

Dhe tek po kuvendonin, mjekut i ranë nër
mend porositë e policit në Durrës dhe fjala mbi
dobësitë e vogla të Salembozës.

"Kur isha nxënës në Upsala, - tha dr. Gjëlpëra, - vizitoi një ditë Universitetin tonë
Princi Gustav-Adolf i Suedisë. - Salemboza hapi sytë dhe afroi
fronin që të dëgjojë më mirë. - Princi foli me ne
studentët si shok. Që njeri buzëqeshur dhe i dashur.
Një nga zakonet e tij ish që, nganjëherë, kur
mëjtohej, bënte sikur kruante ballët me gishtin
deftonjës të dorës së mëngjër. - Këtu Salemboza
ngriti menjëherë gishtin deftonjës të dorës mëngjër
dhe bëri sikur kruante ballët. - Princi, - vazhdoi dr.
Gjëlpëra, - deshi të keqyrte dhe prej profesorit
Holmquist, një nga dritat e Universitetit Upsala, i
cili më kish mua për ndihmës. Princi bashkë me një
shërbëtor, kish vajtur për gjah në Suedi të Veriut,
dhe që të dy e ndienin veten e tyre të sëmurë. -
Profesori u tha të zhvishen. Shërbëtorit i vinte turp
dhe s'deshte. Po princi, papritur t'ia thotë dy herë u
zhvesh shpejt, dhe profesori mundi ta keqyrte siç
duhej. Me të dëgjuar këto fjalë, Salemboza u hodh
me këmbë duke kruar ballët me gishtin deftonjës të
mëngjër nisi të zhvishet me nxitim dhe pa drojtje:
pallto, pantallona, këpucë, këmishë, brekë, çorapë,
të gjitha u flakën me të mëngjër e me të djathtë, dhe
njeriu i madh u bë si gjithë njerëzit e tjerë, që nga
mbreti gjer te bujku, të gjithë bij të një natyre, të
gjithë një, pa ndryshim shkallë dhe ambicieje.

Si u mbarua të shikuarit, Salemboza u vesh
dhe u ul duke kruar ballët me gishtin deftonjës të
mëngjër dhe duke pritur çdo thotë mjeku. Dr.
Gjëlpëra nisi shpjegimet pa përdorur asnjë fjalë
teknike.

"Zoti ministër, shoh se në shumë gjëra
shembëlleni me Princin Gustav-Adolf, dhe prandaj
besoj se do t'ju pëlqejë të kuptoni mirë punën e
shëndetit tuaj, siç i pëlqente dhe Princit të Suedisë
të marrë vesh me themel për shëndetin e tij. -
Salemboza ngriti kokën me kryelartësi, krojti përsëri
ballët me gishtin deftonjës të mëngjër dhe afroi ca zë
fronin. Dr. Gjëlpëra vazhdoi kështu: - Zoti ministër,
siç dini shumë mirë, eshtrat ose kockat duhet të jenë
të forta dhe shumica e njerëzve ashtu i kanë. Po
janë ca njerëz që eshtrat i kanë të buta. Që të merrni
një ide, zini me dorë hundën dhe tundeni pakëz: do
të shihni se hunda ka njëfarë koçkë që s'është tamam
koçkë, se kocka e vërtetë nuk epet, dhe po të vesh
fuqi që ta epësh, do ta thyesh. Ashtu është edhe
veshi. Çdo njeri hundën dhe veshin i ka si veshin
dhe hundën - tuaj. Po ju, edhe kockat e trupit,
ndonëse të fituara, i keni të buta, prandaj këmbët i
keni të kërrusura, se kockat e këmbëve s'kanë pasur
forcën të mbajnë rëndësinë e trupit tuaj dhe janë
epur. Kjo është sëmundje, e cila ka për shkak një
ushqim të paarsyeshëm. Në të tjera fjalë, mund të
keni ngrënë shumë kur ishit i vogël, po në ushqimin
tuaj mungojnë ca gjëra të duhura për formimin e
kockave. Ndonëse jini tani tepër i shkuar nga mosha
për një shërbim të plotë, me gjithë këtë, do të bënit
mirë sikur t'i jepnit trupit një banjë dielli çdo ditë.
Banjën e diellit mund ta merrni kështu, përpara
drekes. Zhvishuni si për të hyrë në banjë dhe
shtrihuni në diell ndonjë çerek sahati, duke e kthyer
trupin nga të gjitha anët, në mos e bëni sot në kopsht,
mund ta bëni në një odë po me penxherët të hapura,
se rrezet e diellit duhet ta qëllonë trupin dreq për
dreq dhe jo duke shkuar nëpër xhamat: se duhet të
dini që në rrezet e diellit ka disa elemente ose pjesë
të thomi, dhe pjesa më e duhur për shërimin nuk
shkon nëpër qelq. Ashtu që dielli që hyn në odë
nëpër qelqet e penxhereve, s'ka ndonjë fitim fare.
Duhet pastaj të ndryshoni pakëz të ngrënët. Gjërat
që hamë kanë disa elemente ushqyese të
ndryshme. Po të desha t'jua shpjegoj, do t'ju thosha
se ç'janë vitaminat, se këto janë katër sojesh, dhe
se vitamina A është ajo që u ka munguar kockave
tuaja. Po meqë Princit Gustav-Adolfit i pëlqejnë
shpjegimet e lehta pa fjalë teknike, ashtu dhe ju,
zoti ministër, që i ngjisni aq shumë Princit, s'do
doni hollësira. - Këtu Salemboza, u kapardis,
gërvishti ballët me gishtin deftonjës të mëngjër dhe
tha:

"Po, doktor, edhe unë jam i mendjes që duhen
shpjegime të lehta, po pa hollësira shumë."

"Atëherë dëgjoni, - tha dr. Gjëlpëra, - ca
zarzavate si lakrat, marulet, domatet, kur janë taze
dhe të papjekura, kanë njëfarë fuqie të fshehtë që
është e mirë për kockat. Dreken ose darkën, do t'ish
mirë ta bënit vetëm me këto zarzavate, po të
papjekura dhe taze, dëgjoni?" Në të tjera fjalë, për
drekë ose darkë mos hani tjetër gjë, veçse një sallatë
të madhe të bërë nga ato tri zarzavate që emerova.
Kjo gjë mund t'ju shërojë dhe nga një tjetër
sëmundje që keni."

"Cila është ajo sëmundje tjetër?" - pyeti
Salemboza."

"Ajo sëmundje, zoti ministër, është shumë e
shëmtuar. Më vjen keq që jua thom, po ju qelbet
fryma."

Salemboza shikoi me çudi.

"Axhaip! - tha, - këtë gjë s'ma kish thënë
njeri."

"Atë gjë mund t'ia thonë njeriut vetëm dy
persona: nëna edhe mjeku: të tjerët s'mund ta kenë
atë guxim. Ekselencës suaj i qelbet fryma aq fort,
sa ç'ndjeva posa hyra në odë. Shikova dhëmbët tuaj,
nuk keni asnjë të prishur, në gurmaz s'ju gjeta ndonjë
plagë: atëherë s'ka dyshim se era e keqe vjen nga
përbrenda. A dilni jashtë me rregull?"

"Nganjëherë tri-katër ditë pa dalë", - tha
Salemboza me njëfarë kryelartësie.

"Katër ditë! Gjë e frikshme. Dhe ç'hani, zoti
ministër?"

"Unë ha vetëm mish, doktor.

"Atëherë, zoti ministër, kapsllëku dhe fryma
juaj provojnë se ato që hani nuk i tret dot stomaku,
ju mbeten në stomak, ku kalben, dhe ashtuju gelbin
frymen, përveç dëmit që i bëjnë gjakut. Është lehtë
për të kuptuar, dhe kuptoni shumë mirë se, kur qenka
ashtu puna, duhet të ndryshoni të ngrënët tuaj. Unë
ju këshilloj, pra, këtë rregull: Në mëngjes, të hani
ca perne të arritura mirë, si portokalle, melle, dardha,
fig, pjeshkë, rrush, pjepër, po jo ftonj ose shegë ose
thanë: për drekë hani pulë ose mish taze të pjekur
në skarë, dhe bukë gruri me gjithë krundet jo bukë
të bardhë: për darkë, të hani vetëm një sallatë të
madhe me ato zarzavate që ju thashë, hani sa të
nginjeni, po pa bukë. Kjo rregull dhe një banjë dielli
çdo ditë, janë këshillat e mia: vazhdoni ca muaj,
dhe pastaj do të shohim."


"Kam besim teju, doktor, veçan st jriri TË "TI
me princin e Suedisë. Dr. Emrullahu që iii" III
më parë, s'më dha asnjë nga këto që Më tluuu, 4
më porositi ndonjë ndryshim në të rrojtur. c mr 1
ngrënë, po më dha vetëm një ilaç. Këtë këtu. - IJIII"
Salemboza nxori një kuti. Dr. Gjëlpëra e mori dhe e
shikoi, dhe s'mbajti dot të qeshurit. Qe një "patent
medicine" si i thonë anglisht, një "spécialité," thonë
frëngët, dornethene një ilaç i hazerte, i dalë prej
fabrikë, edhe kish hekurin për bazë.

"Nuk arrijnë hallet që ka stomaku juaj, po
duhet t'i ngarkohet dhe një punë tjetër: të treturit e
këtij ilaçi qesharak! Në doni të më keni mua për
mjek këtej e tutje, mos e veni më në gojë këtë helm
të fëlliqur", - tha dr. Gjëlpëra.

Salemboza i ra ziles dhe hyri një bashibozuk:

"Hidhe këtë kuti në qenef!" - Urdhëroi
ministri.

Bashibozuku e mori, bëri temena dhe doli.

"Ju lumtë, zoti ministër! Kam shpresë t'ju
shëroj, se shoh që kuptoni dhe vazhdoni këshillat",
- briti dr. Gjëlpëra.

"Dua t'ju pyes një gjë, - tha Salemboza: -
princave u bie erë keq fryma?"

Dr. Gjëlpëra u çudit me këtë pyetje të
papritur, po mblodhi shpejt veten, dhe, menjëherë,
-'Pa fjalë, princave nuk u bie erë fryma, u përgjigj
menjëherë: - princat, zoti ministër, kanë një natyrë
të ndryshme nga njerëzit e tjerë. Mëlçitë, zorrët,
gjaku i tyre është tjetër soj fare."

Salemboza hoqi një psherëtimë: dhe tek po
psherëtinte, vuri re në xhep të jelekut të doktorit
një pende-kallamar - një "fountainpen" të Amerikës
dhe pyeti ç'është. - Mjeku e nxori dhe i dha
shpjegimet. Salemboza briti me një gëzim prej
cilimiu të egër, e provoi pende-kallamarin, dhe kur
pa se shkruante pa marrë ngjyrë nga jashtë, iu lut
doktorit t'ia falë.

"Është juaja, me gjithë zemër", - u përgjigj
doktori.

"Tani, - shtoi, - besoj se është koha t'ju lë,
zoti ministër, se ju vonova shumë", - edhe nxori
sahatin e shikoi orën. Dhe tek po e shikonte,
Salemboza ia mori nga dora.

"Sahat shumë i bukur, doktor."

"Vërtet i mirë, është një kronometër që
kurdiset një herë në javë, dhe s'lajthitet kurrë."

"- A ma shisni mua?"

"Nuk e shes, po do t'jua fal kur të nisem për
Suedi, se mund të blej një tjetër atje."

"Kuzum doktor, nuk mund të ma falni tani?"
Kam sevda për këtë sahat."

Dr. Gjëlpëra ia dhuroi me gjithë "1" kiln
Salemboza shtrëngoi dorën me një dorë I iriimn
dhe e përcolli Dr. Gjelpërën gjer në derë, duke kru ti
ballët me gishtin deftonjës të dorës së mëngjër. T iii
zbriti në oborr, dhe para se të largohet, doktori hodhi
një sy përpjetë: Ministri qëndronte në penxhere,
duke kruar ballët me gishtin e mëngjër dhe duke
shikuar sahatin në dorë të djathtë.

[^1]: Ç'maltëzë more, ç'egjiptianë, janë thjesht shqiptarë.
