---
title: Pjesa 3
author: Faik Konica
respectLineBreaks: false
parent: Doktor Gjilpëra
grandparent: null
order: 3
---

Çdo ditë i sillte dr. Gjëlpërës pëlqime dhe
zbavitje të reja: Njerëzit, mënyrat e tyre, zakonet dhe
mendimet, trazyre e çuditshme e jetës së shpellave
dhe e kohës së mesme, me ca gjurmë gjysmë të
shuara të mbetura nga vjetërsia klasike, dhe me një
spërkatje të rrallë të qytetërisë së sotme, - të gjitha
këto e tërhiqnin mendjen e sovranit tonë dhe e
interesonin pa masë. I pëlqente veçan pazari, kur
fshatarët nga fusha e Tiranës dhe nga malet më të
largme, burra dhe gra, djem dhe vajza, vinin për të
shitur plaçkat e tyre, vezë, pula, pemërina, pëlhura
prej mëndafshi dhe prej pambuku, të punuara në
vegla shtëpiake, dhe stofa të bardha aq të shëndosha,
sa dhe të bukura. Veshja e Tiranës dhe e rretheve ka
një hije të veçantë, jo vetëm se xhurdia dhe
brekushet dhe opingat kanë një formë origjinale,
po dhe se ngjyra e tyre, e bardhë dhe e zezë, është
një bashkim plot me shije artistike. Kur njeriu që i
mban është i pashëm nga fytyra dhe i ka të pashme
rrobat, atëherë duket tërë bukuria e kësaj veshjeje
kombëtare. - Nga forma, veshja e Tiranës dhe e
rretheve sjell menjëherë në kujtesë hijen e
hollandezëve, aq të dashur, si p.sh. tek
ngjyra. Njeriu me letra i vjen ndërmend
shkrimtarit anglez Oscar Wilde, i cili thotë e zeza
dhe e bardha - black and white - është një
bashkim ngjyrash. Veshja e grave nuk është
aq uniforme sa për t'u vënë re, as aq e caktuar;
forma ndryshon sipas fshatit; nuk është anë e mbanë një, si veshja e burrave.
Dr. Gjëlpëra vuri re një ditë dy vajza të bukura nga
fshati Shën-Mëri, nja 18 vjeç, mesatare,
leshverdha, sybardha, të shkathëta në të ecur, dhe
me një dritë kuptimi dhe hollësie në fytyrë të tyre të
zbuluar, dy piktura të gjalla, fare të ndryshme nga
hijet e verdha dhe të lodhura të qytetit, piktura
shpresëdhënëse për të pritmen e racës.

Ashtu shkuan ditët e para në Tiranë. Dhe duke
hyrë në marrëdhënie me popullin, dr. Gjëlpëra nisi
të kuptonte më mirë frymën e vendit. Zemëra e tij
nuk u ftoh nga mungesat dhe vogëlitë që zbulonte
në karakterin e këtij populli; po ca më tepër i rritej
dëshira që të merrej me stërvitjen e tij, se shpirtrat e
forta ndizen nga pengimet që gjejnë përpara. Tani
mbetej një gjë: të blerët e një vendi për të goditur
një shtëpi. Herë vetë, herë i përcjellur prej një
agjenti të Kamorrës shëtiste përditë udhët e Tiranës
të vijosura me një pe uji që zbret nga malet, ose
dilte në rrethet e gjelbra dhe të lulëzuara të qytetit.
Dy copëra i kishin pëlqyer. Një tokë në udhën e
Durrësit, dhe një tjetër jashtë Tiranës, në një bregore
nga ana e Shkallës së Tujanit. Të parin nga këto
dhëra e zotonte njëfarë Muhidin aga, të dytin një
tregëtar, i cili i përgjigjej emrit Zylfikar. Dr. Gjëlpëra
mori një pjekje me këta njerëz të mirë, dhe shkoi
bashkë me Ibn-el-Kelbin t'i vizitojë. Qëlluan më
parë në shtëpi të Muhidinit. E gjetën again
këmbëkryq mbi një qilim elegant të Persisë, duke
pirë një çibuk nja tri pëllëmbë të gjatë. Që një njeri
me mjekër kripë-piper dhe me sy të vegjël, të zez
dhe si të ndezur; veshja e tij ish një trazim petkash
kombëtare dhe fetare: brekushe dhe xhybe, opinga
dhe njëfarë çallme, dhe në mes një brez prej
mendafshi disangjyrash. Dukja e Muhidin Agait ish
një ashketiu të dalldisur në mejtime të botës tjetër.
U ngrit me një oborrësi të ftohtë që të presë
mysafirët, të cilët u ulën në një minder kundrejt tij.
Fjalët e Muhidin agait qenë të pakta dhe me vend:
Dinte qëllimin e vizitës, ish gati ta shesë tokën për
një çmim të arsyeshëm, kish shpresë se të dy palët
do të mbeteshin të kënaqura. La çibukun mënjanë,
mori tespihun dhe nisi ta heqë duke u mejtuar.

"Doktor bej, - tha më në fund, - kam gruan
pak zaife. Kini mirësinë t'i jipni ndonjë ilaç?"

"Dalë të shohim se ç'ka më parë. Mund që s'ka
nevojë për ilaçe", - u përgjigj doktori.
"Gjylua! - thirri Muhidin agai, - dil aty prapa
derës."

"Peqe, këtu jam, aga!" - u përgjegj një zë i
hollë gruaje.
"Tani ç'thoni, doktor bej?" - pyeti Agai.
"Po unë s'e pashë të sëmurën", - tha dr.
Gjëlpëra.
"Po s'mund ta shifni, doktor bej, se na e
ndalon dini që të nxjerrim gratë."

"Kini të drejtë, po unë s'jam shenjtor evlija,
më duket se i thoni, që të kuptoj sëmundjen pa
shikuar njeriun e sëmurë."

"Po ja t'ju them unë se ç'ka: Kollitet."

"Dhe natën djersin?" - pyeti doktori.
Këtë radhë u përgjigj Gjylnarja prapa derës:
"Evet, doktor bej."

"Dhe ka ethe?"

"Evet, doktor bej", - vazhdoi Gjylnarja.
"Dhe pështyn gjak?"

"Evet, doktor bej."

Dr. Gjëlpëra, pas këtyre pyetjeve, qëndroi dhe
u mejtua pak.
"Muhidin Aga, - tha më në fund, - më duket
se e dini sëmundjen që ka zonja. S'është nevoja t'ju
kallëzoj emrin e sëmundjes, se shumica e njerëzve
tremben më kot nga emrat. Arrin t'ju them se është
një sëmundje e rëndë, po jo dhe për dëshpërim se
njeriu ka në trup të tij një fuqi.."

"Asht fuqia e Allahut", - tha Muhidin agai,
duke i prerë fjalën,

"Maj-haj, fuqia e Allahut", - shtoi Ibn-el-
Kelbi.

"Njeriu, - vazhdoi dr. Gjëlpëra - ka në trup të
tij një fuqi, të falur nga Allahu, e cila fuqi mund
shumë herë të mundë e të zhdukë sëmundje edhe
më të liga se sëmundja me të cilën kemi të bëjmë
këtu. Po me një shart: t'i japin trupit rastin që ta
përdorë fuqinë e tij..."


"Të falur prej Allahut, doktor bej", - bëri
përsëri Muhidin agai.

"S'thom jo, - u përgjegj doktori, - të falur prej
Allahut, se juve që i thoni me aq siguri, do të jeni
ndodhur kur Allahu ia bëri atë dhuratë njeriut. Po
le të mos harrojmë edhe një gjë. Muhidin agai,
Allahu ia ka bërë njeriut edhe një tjetër dhuratë, i
ka falur mend. Tani mos e përbuzni këtë dhuratë ..."


"Esta'fullah, Esta'fullah, Esta'fullah!" - bëri
Muhidin agai duke ngritur sytë në tavan.

"Përdorini mendtë që ju fali Allahu, - vazhdoi
dr. Gjëlpëra; - duhet të kuptoni, Muhidin aga, që
unë s'jam i zoti të jap këshilla pa e shikuar mirë
njeriun e sëmurë, që ta marrë vesh gjer me ç'pikë
ka arritur sëmundja. Miku ynë këtu, Ibn-el-Kelbi,
mund të presë jashtë. Mbetemi vetëm në të dy; ju
që jini burri i zonjës së sëmurë, edhe unë që jam
mjek dhe që s'shoh përpara meje veç një njeri të
sëmurë, pa vënë re është mashkull a femër. Atëherë i
thoni zonjës të hyjë dhe të zhvishet."


"Të zhvishet! Meazallah!" - thirri Muhidin
agai.

"Qyqja", - briti Gjylnarja përpara derës.

Muhidin agai u hodh në këmbë dhe nxori
koburën. Doktori me axhentin e Kamorrës u ngritën
dhe ata menjëherë.

"Qafir! Më dokundize në namuz!" - ulëriti
Muhidin agai, dhe zbrazi koburën. Po dr. Gjëlpëra
u hodh mënjanë dhe plumbi qëlloi në pasqyrë dhe e
dërrmoi njëqind thërrime. Dr. Gjëlpëra me shpejtim,
po me gjakftohtësi, nxori një copë të trashë magnezium
dhe i vuri zjarrin: një flakë dhe një dritë e
bardhë e sipërm natyrshme plasën dhe e mbuluan
atë çast odën, posi njëqind vetëtima të bashkuara.
Muhidin agai ngriti të dy duart në shenjë lutjeje
Perëndisë dhe ra në gjunjë duke thirrur: "Eshhedu
en la ilahe ilallah, Muhammedun Rasulullah!"
Gjylnarja nisi vajtimet dhe dr. Gjëlpëra mori Ibn-el-Kelbin
të hutuar dhe e hoqi zvarrë jashtë. Të
gjithë këto ngjanë si në një ëndërr; në më pak kohë
që duhet të kallëzohen.

Kur doli në oborrte shtëpisë së ulur dhe po
largohej me shokun, dr. Gjëlpëra shikoi në
penxheret. Muhidin Agai ish edhe me gjunjë, por
tani me duart e shtruara mbi gjunjët, dhe duke ulur
e ngritur trupin me një të tundur djepi këndonte
texhvid suran' e parë të Kurani-Qerim-it: "El-
hamdulil-Lahi-rabb-alemin" etj., pa fjalë, si
mirënjohje që Perëndia e kish shpëtuar nga rreziku.
Doktori, me agjentin e Kamorrës, edhe të habitur,
ndenjën ca kohë pa folur. Dr. Gjëlpëra ish i kënaqur
me veten e tij; kish parashikuar ngjarje të këtilla,
dhe mbante kurdoherë në xhep disa ndihma të vogla
të kimisë për të trembur, për të vënë në gjumë, për
të plagosur lehtë, dhe, po t'ish nevojë, si vetëmbrojtje
të jetës, për të vrarë me shpejtimin e rrufesë. Ibn-
el-Kelbi, më në fund mblodhi veten dhe mundi të
flasë.

"Zoti doktor, qenkeni njeri i çuditshëm.
Vallahi u tremba, jo prej revoles, atij budallës, po
prej anës suaj të frikshme. Thashë se edhe për pak
do të baheshim të gjithë tym e hi. Aman! Çfarë
alamet gjaje paska qenë ajo?"


"Një gjë e vogël, - u përgjegj doktori. - Kam
këtu gjëra më të çuditshme. Mund, po t'isha i çmendur
dhe të dëshiroja, ta djeg në një çast tërë Tiranën. Qëllimi,
zanati im është të ruaj, jo të prish jetën e njeriut.
Tani, miku im Ibn-el-Kelbi, tokën e Muhidin Agait
nuk e duam. Të shkojmë të shohim Zylfikar Again."


"Po nuk më jepni leje, zoti doktor, të vete të
bëj raport zotnisë Abd'el-Katli për sa bën vaki?"


"Nuk është nevoja, miku im. Po edhe në qoftë
nevojë, kini kohë."


"Atëherë, vemi te Zylfikar Agai, zoti doktor. Ja
tek e kemi përpara shtëpinë e tij."


Dhe ca çaste më vonë, trokitëm në derë të
Zylfikar Agait dhe hymë në shtëpi. Zylfikar Agai,
fytyrërrumbullak, me mjekër të rrojtur, me mustaqe
majëtëpjetë, vetulltrashë, veshur me xhurdi dhe
me brekushë të bardha si dëborë, u ngrit nga shiltejë
ku rrinte këmbëkryq duke pirë nargjilenë, dhe me
një rëndësi fisnike u tha mirëardhtë të dy vizitorëve.
U ulën të gjithë në një shiltejë të kësaj odë të zbrazur;
me muret të lyera me gëlqere, ku ishin varur dy
reklama me bojëra: njëra e qumështit të kutisë "Nestle" dhe tjetra e vajpeshkut "Scott".

Këto të dy reklama ishin zilia e mëhallës,
veçan ajo e Scott-it, ku madhësia e peshkut të
ngarkuar në kurriz të peshkatarit mbushte me çudi
shpirtrat primitive të këtij populli. Një vajzë
dhjetëvjeç, me një tepsi me tri kafe. Zylfikar Agai
mori një filxhan pas musafirëve dhe nisi të heqë
një herë nargjilenë, një herë kafenë, duke shfaqur
me ho-ho-ho kënaqësinë e thellë të tij.

"Zylfikar Agë, - tha Ibn-el-Kelbi, - e dini
meselenë që na pruri sot këtu. Zotni doktor dëshiron
të blejë ato pesë dynym arë që keni nga udha e Shkallës
së Tujanit."

Agait iu ngrys fytyra.

"Me vjen keq me ia prish qejfin heqimit, po
ajo tokë nuk për të shitur." - u përgjigj Agai.

"Na thanë sikur ish për të shitur", - tha dr.
Gjëlpëra.

"Aman, Zylfikar Agë, pse e ktheve fjalën?" -
shtoi Ibn-el-Kelbi.

"Nuk e shes", - bëri Zylfikar Agai.

"Po pse, Zylfikar Agë?" - pyeti Ibn-el-Kelbi.

"Nuk e shes, jahu!"

"Po, pse?"

"Ja s'du!" - u përgjigj përsëri me zjarr Agai
kokëngjeshur.

Doktori u bashkua me Ibn-el-Kelbin që ta
bindin Zylfikar Agën, po jepnin e merrnin më kot.
Zylfikar Agai në mes dy gargalisjesh nargjileje
bërtiste.

"S'du me e shit jahu! Nuk e shes!" - Ibn-el-Kelbi, me dinakërinë e një ustai që njihte gjithë
kyçet, dyert dhe cipët e errëta të këtij populli, afrohej
duke shtënë ca pyetje të hollë që ta kapte; po
Zylfikar Agai e mprapste me përgjigje të shkurtra
dhe të thata: posi një mushkë xanxare që s'i afrohet
dot njeri ta ngarkojë, se me shkelmat e saj i mban të
gjithë të larguar.

U lodhën dhe heshtën pakëz:

"Më pëlqen vendi, se është i shëndetshëm, -
tha dr. Gjëlpëra, - dhe do të isha gati të paguaj një
çmim të mirë, sikur t'i jipnit fund të shisnit?"

Zylfikar Agai i hodhi mjekut një sy gërmues.

"Në qoftë se më jepni pesëdhjetë mijë
napoleona mund ta shes", - u përgjigj Zylfikar Agai.

Një qeshje e madhe e dr. Gjelpërës dhe Ibn-el-Kelbit i priti këto fjalë të çuditshme.

"S'kërkoni shumë, vetëm dhjetë mijë
napoleona dynymin", - tha Ibn-el-Kelbi, dhe shtoi
duke iu kthyer dr. Gjelpërës.

"Urdhëroni të dalim, zotni doktor; Zylfikar
Agai sot paska pi hashish dhe s'di se ç'flet. Asht mjaft
me zaman që policia e ka synin mi Zylfikar Agën
për disa tradhti që ka ba karshi Vatanit. Urdhëroni
të dalim, zotni doktor se unë kam pak punë në zyrë
të Policisë."

"Dilni, jahu, mos bëni axhele." - Sikur u
lut Zylfikar Agai.

"S'kemi nge për muhabete, zotni," - bëri Ibn-el-Kelbi.

Dhe tek po mateshin të ngrihen, u dëgjua një
zë gruaje prapa derës:

"Doktor bej, a doni me ditë pse nuk e shet
tokën Zylfikar Agai?"

Agai ia preu fjalën.

"Pusho ti, Arife. Shiko punën tande."

Po gruaja pa vënë re fjalët e Agait vazhdoi
prapa derës:

"Doktor bej, Zylfikar Aga kujton se dheu i tij
ka ar, dhe thotë se doni me e ble për sebep të arit."


Dr. Gjëlpëra qeshi.

"Evet, ka ar," - bëri Zylfikar Agai, - "po të mos
ketë ar, ç'ju shtrëngon me e ble?"


Mjeku qeshi përsëri.

"Zylfikar Agë," - tha Ibn-el-Kelbi, - "unë të kam
pasë ditë njeri me mend, të kuptueshëm e të urtë, po
ti qenke i marrë, bilahi i marrë!"


Zylfikar Aga mori zjarr:

"Ç'e ka ngutë zotnin' e tij me ardhë prej anës
tjetër të dynjasë me ble tokë në Tiranë, dhe pse nuk
pëlqeu njoj' tokë tjetër veç tokës Zylfikar Agës?
Hekimi ka ndigju mutllak n'Evrop, që toka e
Zylfikar Agës në Tiranë ka flori, dhe ashtu asht nisë
me më rrejtë me nji copë bukë, po nuk rrehet kollaj."

Dr. Gjëlpëra qeshi përsëri dhe shkëmbeu nji
fjalë me zë të unjur me Ibn-el-Kelbin.

"Zylfikar Agë," - tha agjenti i Kamorrës, - "zotni
doktori ka nji teklif me juve. Asht hazër me vu
imzën nji karte të shkrueme prej nji avokati, ku ka
me u zotu, se në qoftë që gjindet ar në tokë të bleme
prej jush, ka me jua kthye tokën me gjithë binat që të
ketë godina, pa lypë njoj shpërblim."

Foli gruaja e fshehur prapa perdes:

"Teklif asht i mirë, Zylfikar Agë, mos ki frykë,
po shite dhenë."


"Më pëlqen edhe mu ky teklif, Arife", - tha
Zylfikar Agai, dhe iu adresua mjekut.

"Doktor bej, për dyqind napolijona, e shes
tokën, fekat merret vesh nji e shitun me shart."

"Ja një kapar 50 napoleonësh". - tha dr.
Gjëlpëra dhe nxori e ia numëroi Zylfikar Agait.

Ashtu, një punë e mërzitur dhe e zgjatur tepër,
mori një fund të pëlqyer.

"Nesër, - tha Zylfikar Agai, - urdhëroni ketu:
une kam me thirrë avokatin per me mbaruar punën."


Ashtu caktuan kohen, dhe doktori me
agjentin e Kamorrës u ngritën te shkojnë.

"Ju kam shumë rixha, urdhëroni rrini edhe
pak, - tha Zylfikar Agai, - po bëhet kafja, dhe sa të
bëhet kafja dua me ju lyp një
adet."


"Urdhëroni!" - iu përgjigj dr. Gjëlpëra dhe u
ul përsëri.

"Kam gruan te sëmurë, heqim bej, dhe dua një
ilaç.

Dr. Gjëlpëra i preu fjalën menjëherë:

"Ajo gjë është e pamundur; jam mjek vetëm
per burra, s'jam mjek grash."


"Axhaip! Po pse?" - pyeti Zylfikar Agai.

"Se zotni doktori e di që burrat shqiptarë janë
erzlli e s'duan me nxjerrë gratë", - tha Ibn-el-Kelbi.

"Aferim, heqim bej", - bëri Zylfikar Agai.

"Kam ndër mend të sjell një grua doktorë nga
Evropa, një doktoreshë për të shikuar gratë", -
vazhdoi dr. Gjëlpëra.

"Axhaip! Paska dhe gra heqime n'Evropë?" -
bëri Zylfikar Agai.

"Ka shumë dhe disa janë mjeke të mira", - u përgjigj dr. Gjëlpëra.

"Jam i bindur se në një vend me namuz' si
Shqipëria, e vetmja udhë që të këqyren gratë e
sëmurë ashtu siç duhet është te sjellim ca
doktoresha."

Arifeja, e fshehur prapa derës, nxori përsëri
zerin e hollë te saj.

"Po neve, grave te sëmura si do të na bëhet
halli, doktor bej? Na kemi me vdekur gjersa të vinë
doktoreshat".

Dr. Gjëlpëra u mejtua pak.

"Unë kam shpikur dhe një sistem të ri, - tha, - në ca raste mund të shikoj një njeri me anë të një
veqili. Fjala vjen, në vend të zonjës këtu, mund të
këqyr burrin e saj, të ndershmin Zylfikar aga; dhe
po të jetë nevoja të jap ndonjë ilaç, do t'ia jap
Zylfikar agait; dhe jam i bindur se ashtu zonja do të
shërohet."


Dhe i tërhequr nga ironia e tij, Dr. Gjëlpëra
zhvilloi me fjalë më të gjata sistemin e një mjekësie
me anë zëvendësi, - _medicine by proxy_ mund të
thomi inglisht. Kujtonte se dëgjonjësit merrnin pjesë
te tallja e hollë dhe e çmojnë. Po çudia e tij qe shumë
e madhe kur, duke mbaruar, zbuloi që ata kishin
marrë fjalët e tij për të vërteta dhe ishin që të tre
plot entuziazëm.

"Vallahi është një usull fort i bukur, Heqim
bej!" - tha Zylfikar agai.

"Aman, doktor bej, këqyrni Zylfikar agën,
dhe shpëtomëni mu të mjërën!" - u lut zëri i hollë i
Arifesë prapa derës.

"Zotni doktor, bëni himmet dhe mbarojeni
këtë punë", - shtoi agjenti i Kamorrës.

Dr. Gjëlpëra kish rënë në një kurth të ngritur
me duart e veta. Po të mohonte ndihmën e tij duke
zbuluar ironinë, mund që këto shpirtë primitivë ta
merrnin shakanë si një sharje dhe atëherë kushedi se
ç'mund të ngjiste. Nga ana tjetër, ç'marrëzi më e
çuditshme se të përpiqej të shëronte Arifënë, duke i
dhënë ilaçe Zylfikarit? I vetmi shpëtim ish në të
lënë punën për më tutje, në qoftë se mund t'i bindte
këta njerëz të mbarë ta lenin provën për më vonë.

"Po presim pra, doktor bej", - qortoi me butësi
zëri i hollë prapa derës,

"Më falni që ju bëra të prisni", - tha dr.
Gjëlpëra, - "ju lutem, zonjë si e ndjeni veten dhe ku
kini të dhëmbura?"


"E para e punës, më mundojnë dhëmballët,
shumë, s'më zë gjumi prej dhimbjeve."


E para e punës, domethënë Arifeja kish dhe
të tjera halle veç dhëmballëve. Dr. Gjëlpëra u ngrit
dhe hapi nofullat e Zylfikar agait. Pesë dhëmbë ishin
të prishur ligsht, dhe do të qe fitim për shëndetin e
Agait sikur të nxirreshin. Mirëpo dr. Gjëlpëra,
ndonëse dinte çdo gjë që mund të dihej për
dhëmballët, s'kish aspak stërvitje praktike në këtë
degë.

"S'kam darët këtu, ta lemë punën për një herë
tjetër", - tha doktori.

"Qyqja, un' u fika! Aman, doktor bej, kini
mëshirë! Kërkoni një darë, Lejla, shpjeri darën doktor
beut", - thirri Arifeja.

Dhe para se të mbetej kohë për të protestuar,
vajza e vogël Lejlaja, hyri me një darë të frikshme
dhe ia dha dr. Gjelpërës.

"Kjo asht darë për të shkulur gozhdë!" -
protestoi mjeku me një tingëllimë lutjeje në zërin e tij.

"Heqim beu ka hak, - bërtiti Zylfikar agai i
vërdhër; - ta lërmë për një herë tjetër."

"Ke frikë, Zylfikar agë; jazëk të qoftë!" - tha
Arifeja.

"Bahu trim, Zylfikar agë! ashtë sevap, se e
ke gru", - shtoi Ibn-el-Kelbi.

"Aman, doktor bej, mos e ndigjo Zylfikar
agën!" - insistoi Arifeja.

"Sillni një legen dhe një kupë ujë të kripur!"
- urdhëroi doktori.

Ca çaste më vonë Lejlaja i pruri. Atëherë dr.
Gjëlpëra, i djersitur nga kjo skenë e çuditshme, mori
darën dhe hapi nofullat e Zylfikar agait. Të tre
dhëmbët e para dolën pa mundim; i katërti kish
rrënjën aq të shëndoshë, sa u thye maja, po rrënja
s'lëvizte. Zylfikar agai lëngonte.

"Gajret, Zylfikar agë!" - bërtiste gruaja.

"Gajret, se e ke gru! Dale të të mbaj unë gojën
hapur", - tha Ibn-el-Kelbi; dhe ia hapi nofullat aq
shumë, sa dukej sikur do të shkallmoheshin.

Duke përmbledhur tërë fuqitë në dorë dhe në
krahë të tij, dr. Gjëlpëra shkuli dhe këtë dhëmballë
xinxare. Dhëmbi i pestë dhe i fundit doli pa
mundim. Zylfikar Agai bëri uf, medet! Shpëlau
gojën, kërkoi një kupë ujë të ftohtë, piu, bëri përsëri
uf, medet! dhe porositi thingjill për nargjilenë. Dr.
Gjëlpëra u ul në shiltejë, dhe fshiu djersën e ballit.
Lejlaja pruri thingjill, dhe të gargalisurit e nargjilesë
u dëgjua përsëri.

"Si e ndien veten tash, Arife?" - pyeti më në
fund Zylfikar agai.

"Jam shumë mirë. S'kam më të dhimbura",-
erdhi përgjigja e papritur.

Dr. Gjëlpëra hapi sytë: A kish përpara një
ngjarje shërimi nga besimi i fortë në shërimin e
pritur, apo kish të bëjë me një grua të bezdisur nga
kafshëritë e një burri të ashpër, e cila e kapi këtë
rast për të nxjerrë inatin e mundimeve që hiqte? Dr.Gjëlpëra kish dëgjuar se gratë e Tiranës janë
shakaxhesha të mëdha; dhe ndonëse Zylfikar agai
s'dukej njeri i keq, s'dukej as të dinte se dhe gruaja
ka të drejtën e saj. Kush i di tragjeditë e përditshme
në jetë të një gruaje barbari? Tragjedi aq të vogla
për të huajin sa s'duket në sy, po aq të mëdha për
viktimën, sa qëllojnë si sopata në zemër të saj dhe
lënë plagë të përjetshme.

Dr. Gjëlpëra qe i dalldisur në mejtime, kur
zëri i hollë i Arifesë u dëgjua përsëri prapa derës:

"Jam shumë mirë prej dhëmbëve, doktor bej,
s'kam më, kujtoj se s'kam pasë kurrë më, të
dhimbuna. Po kam një tjetër hall; më dhemb kryet,
e shume herë më merren ment."

"A dilni në rregull jashtë?" - pyeti dr.
Gjëlpëra,

"Jo me rregull, doktor bej."

Dr. Gjelperes iu kujtua se në një spiceri, afër
shtëpisë se Zylfikar agait, kish parë ca shishe
Hunyadi Janos. Nxori një cope kartë, shkruajti ca
fjalë, dhe iu lut Zylfikar agait ta dërgojë në vend.
Lejlaja mori kartën dhe doli; dhe pa shkuar shumë
kohë, u kthye me një shishe Hunyadi Janos.

"Zylfikar Aga, - tha doktori, - që të mos i
dhembë më kryet Zonjes, dhe që të mos i merren
mend, do t'ju jap juve të pini gjysmën e këtij ilaci."

"Zonjë! - vazhdoi doktori, - Zylfikar agai e
ka gjumin e lehtë?"

"Ah doktor bej, - u përgjegj Arifeja, - Zylfikar
Agai çohet në mes të natës, me tund mu fakirën, me
pret gjumin e ëmbël, më thotë Arife ngre-u, bëme
një kafe dhe ndizme nargjilën, edhe unë s'kam ç'a
me ba, ndigjoj urdhrin dhe çohem me i sherby."

"Në mes të natës, thatë zonjë?" - pyeti doktor
Gjëlpëra.

"Po në mes të natës, bil-lahi, doktor bej."

"Ha-ha, Zylfikar Aga, - bëri dr. Gjëlpëra, -
qenkeni edhe huqli? U ngrikeni në mes të natës, i
prishkeni gjumin gruas, se dashkeni kafe dhe
nargjile kur tërë bota flenë, eh? Zylfikar agë, do të
pini këtë shishe të tërë!"

Dhe dr. Gjëlpëra u ngrit në këmbë. Zylfikar
agai u verdh:

"Nuk është shum', heqim bej?"

Në vend të dr. Gjelpërës, foli Ibn-el-Kelbi.

"Ajo është puna e zotni doktorit, - i tha
agjenti i Kamorrës, - ti, Zylfikar Agë, si erzlli që
je, ke borxh me e shëru gruan; pije pra ilacin, pa
pyetur bashtan sa më suale."

Zylfikar aga e mori Hunyadi Janos-in dhe nisi
ta pije, po që në gllënjkë të parë shtrembëroi turinjtë dhe
qëndroi duke thirrur:
"Asht e hidhur fort, nuk pihet, heqim bej!"

"Jazëk, jazëk të qoftë, Zylfikar Agë!" - bëri
Arifeja.

"Vallahi s'ka derman, ke me e pi Zylfikar
agë!" - briti Ibn-el-Kelbi me koburën në dorë.

Zylfikar agai psherëtiu, dhe, duke mbyllur
sytë, e piu shishen me zor gjer në fund.

"Aferim, Zylfikar agë!" - tha Ibn-el-Kelbi.

"E dija, që Zylfikar Aga ashtë trim", - tha
Arifeja, sikur me një tingull përqeshës në zë të saj,
iu duk dr. Gjelpërës.

"Doktor bej, - vazhdoi zëri i hollë prapa derës, - e ndiej veten shumë më mirë, nuk më dhemb më
kryet, nuk më merren mend."

"Dhe do të shëroheni fare, në qoftë se Zylfikar
aga bën përhi dy ditë. Dyzet e tetë orë mos i jepni
hiç gjësëndi, veç ujë", - porositi dr. Gjëlpëra.

"Aman, heqim bej!" - u lut Zylfikar Aga.

"Mos ke luajtur mendsh, Zylfikar agë? - qortoi
me dashuri Arifeja, - Doktor beu e di më mirë punën
e shëndetit se ti."

"Edhe një mbret, edhe Salemboza bile, i
dëgjon porositë e mjekut", - vërtetoi Ibn-el-Kelbi.

"Po nargjile e kafe mundem me pi?" - pyeti
Zylfikar Agai.

"Sado që kafeja dhe nargjileja s'janë të mira
për shëndetin, ju jap leje të pini se jini mësuar dhe
s'bëni dot pa ta, po duhet të pini me masë, të pini
pak jo tërë ditën, Zylfikar aga", - iu përgjigj dr.
Gjëlpëra.

"Tani, - shtoi mjeku, - do t'ju lë me shëndet;
dhe mos harroni, kur të mbarohet përhizin, ta prishni
përhizin duke ngrënë pak dhe gjëra të lehta jo duke
nisur menjëherë nga gjellë e rënda. Dhe juve, Zonjë,
ju porosit që Zylfikar Agait të mos i vini veshin në
qoftë se ngrihet në mes të natës dhe kërkon kafe
dhe nargjile: Doktori bën jasak; dëgjuat?"

"Po, doktor bej, do t'i nderoj gjithë porositë
tuaja."

Matej dhe Zylfikar agai, diçka të thosh, kur u
hodh në këmbë dhe iku me vrap.

"Ç'bëni vaki! Ç'është?" - bërtiste Arifeja prapa
derës.

"Hiçgjë, mos kini frikë, ilaçi nisi të veprojë," - tha dr. Gjëlpëra, - "Rrini me shëndet!"


Dhe i përcjellur me falënderimet e Arifesë,
mjeku ynë doli bashkë me agjentin e Kamorrës.

"Një ilaç i dhimbshëm, i panevojshëm, po
për një herë vetëm nuk është liksht për Zylfikar
aganë", mejtonte dr. Gjëlpëra. "Njeriut i qërova gojën
dhe zorrët, gruaja është e kënaqur. Megjithëkëtë,
ngjarja është e çuditshme, është një faj kundër së
vërtetës, ndonëse faj qesharak dhe i padëmshëm."
Dhe tek po rrekëllente këto mendime në trutë e tij,
arritën përpara kafenesë së Erzenit. Ibn-el-Kelbi
mori leje dhe iku. Dr. Gjëlpëra hyri në kafene dhe u
ul në një tryezë. Dhe si u ul, u afruan doktorët
Protagoras Dhalla dhe Emrullahu.

"Ja dhe mjeku që është armik i mjekësisë", bëri me thartësi dr. Protagoras Dhalla.

"Jo," - ia ktheu dr. Gjëlpëra, - "jam
mjeku që është armik i mjekësisë së rremë."

"Cila është mjekësi e rremë, cila mjekësi e
vërtetë?" - pyeti dr. Emrullahu.

"Mjekësia e rreme" - u përgjigj dr. Gjëlpëra, -
"është mjekësia statike, mjekësia që rri në vend pa
përparuar, që ushqehet me formula të vjetra, që është
fanatike dhe dogmatike, po si një fe, që nxjerr
rregulla absolute nga premisa të pakontrolluara, që
e merr mishin e gjallë të njeriut si një shesh prej
guri ku mund të derdhen për provim dhe pa mëshirë
gjithë qelbësirat e përmbledhura në spiceritë. Ajo
është mjekësia e rremë. Mjekësia e vërtetë është
mjekësia që ka lënë udhët e vjetra, që kërkon udhë
të reja, për shërimin e njeriut jo në formula magjike,
por në veprimin e forcave të natyrës, si dielli, era,
ujët, pemët, mbi trupin e dobësuar."


"Fjalë të bukura, po të errëta", - tha dr.
Protagoras Dhalla.

"Zoti doktor," - pyeti dr. Emrullahu, - "pse i
këshilluat të shkëlqyerit Salemboza të hedhë ilaçin
që i kisha dhënë? Mos doni të thoni se hekuri nuk
është i nevojshëm për gjakun?"


Dr. Gjëlpëra u mejtua pak dhe qeshi:

"Dr. Habibullah Pashai edhe Fakulteti i
Mjekësisë në Athinë kanë një rëndësi të madhe, të
paktën ashtu thoni ju, zotërinj, dhe unë ju besoj. Po
mua nuk më intereson kush ka rëndësi dhe kush
nuk ka rëndësi, - unë interesohem vetëm në
problemet e shëndetit të shikuara prej pikëpamjes
së një mendje të çliruar nga dogmat shkollore. T'ju
them tani pse i këshillova zotit Salemboza ta flakë
ilaçin e dr. Emrullahut. Duhet të dini, - dhe padyshim
që e dini, po shumë herë e harroni, - që njeriu dhe
kafshët nuk mund të rrojnë duke u ushqyer me lëndë
inorganike. Vetëm barërat, shëlgjet, kanë fuqi të
marrin ushqim me lëndë inorganike, nga lëndë
kimike. Është, pra, një marrëzi kur gjakut të një të
sëmuri i mungon p.sh. hekur, të kuptojmë se duke i
dhënë të hajë lëndë inorganike si gozhdë ose toz
hekuri në formë hapesh ose të trazuara me verë, ai
hekur do të thithëhet në gjak të njeriut. Nuk është
gjë që bëhet. Po në qoftë se ai i sëmuri ushqehet ca
kohë me barëra që kanë hekur, duke qenë se barërat
janë lëndë organike, mund të jemi të bindur se efekti
mbi gjakun e njeriut do të jetë i domosdoshëm."

Te dy mjekët qeshën me një të qeshur të thatë.
Dr. Gjëlpëra qeshte dhe ai, po përbrenda, me
injorancën e këtyre palaçove:

"Dalëni pakëz, m'u duk sikur dje pashë,
hapeni pak gojën", - i tha dr. Dhallës,

Ky e hapi gojën.

"Ha-ha, çudi! Pa hapeni dhe ju!" - i tha dr.
Emrullahut.

E hapi dhe ky.

"Ha-ha, dhe ju gjithashtu!"

"Pse, ç'është, ç'ka, ç'zbuluat?" - pyetën të
dy mjekët.

"O, një gjë e tmerrshme!" - u përgjigj dr.
Gjëlpëra.

Dr. Gjëlpëra hoqi një kuti nga xhepi me
ngadalë dhe ndezi një cigarete. Të dy mjekët të
paqetë, prisnin. Po dr. Gjëlpëra, që t'i ngacë, hapi
një bisedim tjetër:

"Kristofor Kolombi, - tha, - duke zbuluar
Amerikën, pruri shkatërrimin e popujve, që rronin
atje, të paditur dhe të lumtur. Pëllëmbë me pëllëmbë,
të bardhët zaptuan dhënë; njëri pas tjetrit, Indianët
u zhdukën. Po Amerika mori një shpërblim të
frikshëm nga Evropa: Amerika na dërgoi dy
sëmundje të panjohura në botën e vjetër; -
frengjyzin, që e kanë shumica e të bardhëve, edhe
duhanin që e kemi të gjithë. Se duhani është një
sëmundje e vërtetë, - po ç'sëmundje e ëmbël dhe e
pëlqyer! Shpirti i prehët është mirënjohës për këtë
sëmundje, dhe dërgon përpjetë tymin e kaltër të
cigaretes si një temjan dhe një lutje në qiell. Po bota
e vjetër është fisnike, zotërinj, dhe s'mund të mos i
dërgonte edhe ajo dy dhurata botës së re. Kasniku,
që kish prurë në Evropë frengjyzin me duhanin, u
kthye në Amerikë, mbushur me alkoolin dhe me
gënjeshtrën. Dhe indianët që s'dinin as të rronin as
të pinin, nxunë të bëhen gënjeshtarë dhe pijanikë,
_Les petits cadeaux entretiennent l'amitié_, thotë
Frëngu. Dhe vërtet, dhuratat e vogla e mbajnë të
gjallë miqësinë. Urdhëroni nga një cigare, zotërinj!"


Të dy mjekët e vjetër shikuan njëri-tjetrin,
dhe ndezen nga një cigarete.

"Dr. Habibullah pashai, pi duhan shumë,
ndonëse është i mendjes se duhani prish", - tha dr.
Emrullahu.

"Kjo është fjala më e mirë që keni për dr.
Habibullah pashanë, se provon që Pashai të paktën
është njeri", - u përgjigj dr. Gjëlpëra,

"Af edersiniz, dr. Habibullah pashai është
njeri i madh", - tha menjëherë i mbrojtur dr.
Emrullahu.

"Një njeri i madh, njeri me mesh-hur, po njeri.
_Homo sum_, jam njeri, nuk është ashtu, "O
Protagora?" - bëri dr. Gjëlpëra.

"_Vevea fisika_, - tha dr. Protagoras Dhalla. -
Po mos harroni se helenishtja është më e vjeter se
latinishtja."


"_Non sequitur_. O Protagora!"
bëri dr. Gjëlpëra.

"S'mbaj mend mirë se ç'thoshte Hipokrati
për duhanin", - vazhdoi dr. Protagoras Dhalla,

"Duhet lexuar korrespondenca e tij
me Inglizin Sir Walter Raleigh që pruri
duhanin në Evropë", - këshilloi dr. Gjëlpëra.

"Nuk e kam lexuar", - tha dr. Dhalla.

"Por gjëja më interesante", - shtoi dr.
Gjëlpëra, - është korrespondenca e Herodotit me
Linkolnin."


Këtu u bë një lëvizje në Kafene e Erzenit. U
dëgjua një zhurmë, dhe atë çast shkoi kaluar dilë
kapardisur ministri Salemboza. Dr. Gjëlpëra e shikoi
se Salemboza kruante ballin me gishtin dëftues
të dorës së mëngjër, dhe dukej i dalldisur në
mendime të thella.

"Zoti doktor, - tha dr. Emrullahu, kur u
qetësua rruga dhe Kafeneja e Erzenit u kthye në
punët e saja, - harruat të na kallëzoni ç'patë në gojët
tona."

"S'harrova aspak," - u përgjigj dr. Gjëlpëra, -
po thashë se nuk do të interesoheni të mësoni."

"Ju lutem të na thoni", - tha dr. Protagoras
Dhalla.

"Me gëzim - bëri dr. Gjëlpëra; - dhe që t'ju
nxjerr menjëherë nga meraku, do t'ju thom se më
dukeni që të dy skorbutikë."

"Bah?" - bëri dr. Protagoras Dhalla.

"Jok, xhanëm?" - tha dr. Emrullahu.

"S'ka bah dhe ju kini skorbut që të dy,
ndonëse nën një formë të lehtë. Një filozof ka thënë
se meraku është babai i diturisë. Është çudi si s'jini
bërë ndonjëherë merak të kërkoni shkakët e njollave
të gjelbra që keni në dhëmbët dhe të mishrave të
enjtura që rrethojnë dhëmbët. E ngrëna juaj është e
lajthitur. Do të kini dëgjuar se njerëzit e detit, kur
rrinë disa javë pa dalë në tokë dhe ushqehen me
peshk të kripur dhe me të ngrëna kutie, sëmuren
nga skorbuti; po me të dalë në sterë dhe me të ngrënë
sallata të njoma dhe pemë, shërohen. Në Filipine,
ca vjet më parë popullatën e tërë të nisive e zuri
sëmundja "beriberi", që është një formë e skorbutit.
U bënë kërkime, dhe u zbulua se sëmundja doli pak
kohë pasi filipinasit nisën të hanë oriz të zbardhur.
Guverna amerikane dha urdhër që të mos shitet më
oriz i zbardhur, po oriz me gjithë cipën. Filipinasit,
posa zunë të hanë përsëri oriz të pazbardhur, "beriberi" u zhduk. S'kam këqyrur shumë njerëz në
Shqipëri, por jam i bindur se do të ketë shumë
skorbut, kur shoh se pemë dhe sallata të njoma,
s'hanë fare ose pak dhe rrallë, dhe veçan kur shoh
bukën e bardhë pa krunde, që është një helm i
vërtetë. Duhet t'i këshillojmë Guvernës, ndryshim partie, të bëjë jasak
miellin e bardhë, sitat dhe bukën e bardhë."

"Po pse?" - pyetën të dy mjekët.

"Pse?" - tha dr. Gjëlpëra me zemërim dhe u
ngrit e doli nga kafeneja pa shtuar asnjë fjalë.

Të nesërmen dr. Gjëlpëra vajti bashkë me Ibn-el-Kelbin në shtëpi të Zylfikar agait. Kur kapërcyen
pragun e derës së jashtme dhe shkuan në oborr,
dëgjuan zërin e Arifësë që thosh:

"Lejla, çil derën se po vjen doktori."

Dr. Gjëlpëra hodhi një sy përpjetë, dhe i
pavënë re, vuri re një grua të lulëzuar nga shëndeti,
me faqe të kuqe dhe me fytyrë të këndshme, e cila
tregonte dy sërë dhëmbësh të paçme, duke qeshur
nga ana e Lejlajës. Kjo vallë ishte Arifeja? Pa fjalë,
ajo do ishte. Gjithë dyshimet e dr. Gjelpërës u
vërtetuan. Arifeja nuk qe e sëmurë; po duke hyrë
në shpirtin e shakasë së mjekut, kish kapur rastin
për të ngarë Zylfikar aganë dhe ndoshta, për të
nxjerrë një shpërblim të vogël për mundimet e
përditshme të saj. E gjora! Dr. Gjëlpëra merrte me
mend jetën e saj të ulur dhe të errët. E pa stërvitur, pa
fjalë do të ishte; po ca njerëz, veçan gratë, lindin me
një hollësi prej natyre që zë vendin e diturisë dhe e
zë me shkëlqim. Arifeja mund që, me forcë ndonëse
në një mënyrë të pa caktuar, ndjente nevojën e një
jete të ndryshme, një jete të ndershme e të drejtë e
të pastër, po me më tepër diell, me tepër gaz, me
tepër shkëlqim mendimesh me botën e jashtme. E
mbyllur në mes katër muresh, posi një murgeshë në
fund të një manastiri, jeta e saj e murrme vazhdonte
pa ngjyrë e pa dritë; kur shpirti i saj dëshironte një
tingëllim muzikash, të padëgjuara, ishte e dënuar të
mos dëgjonte tjetër muzikë, veç gargalisjes së
nargjilesë.


"Dukeni shumë i mejtuar, heqim bej." - Zëri
i Zylfikar agait e zgjon dr. Gjelperën nga ëndërrimi.

"Më falni, - tha mjeku, - O, si shkoni Zylfikar
aga?

"Mos pyesni, heqim bej, u bana perishan.
Aman, çfarë ilaci asht ai që më dhatë me pi? Kam
dalë jashtë pa pushim, natë e ditë. U bana mahy."


"Mos bëhuni merak, Zylfikar aga; ilaci që ju
dhashë nuk është i dëmshëm."


U ulën të gjithë, Arifeja foli prapa derës:

"Zylfikar aga mendon vetëm veten e tij,
s'mendon hiç për të tjerët. Doktor bej, jam shumë
mirë, se ilaçet që i dhatë Zylfikar agës edhe të
shkulnin e dhëmbëve më kanë liru vuxhudin prej të
dhimbunave."


"E di Zonjë, dhe jam i gëzuar." - u përgjigj
dr. Gjëlpëra. - Dhe ju vërtetoj se çdo herë që të
sëmureni, jam gati të vij t'i jap ilaçet e duhura
Zylfikar agait. Po sa më rrallë, aq më mirë, zonjë;
se ka dhe Zylfikar agai shpirt, dhe s'duam ta
vrasim."


"Qyqja, jo më e vra, - briti Arifeja; - vetëm
me i dhanë ilaçe të hidhta të jetë i ligështuem."


"Rrofshit sa malet, heqim bej, - tha Zylfikar
agai; - kam shpresë se tash gruaja u ba mirë, s'ka
me kenë më nevojë për ilaçe."


"Ke frikë, Zylfikar agë, - u përgjigj Arifeja, -
ke frikë se mos të prishet rehati."


"Je e gabume, Arife, s'kam frikë aspak. Po
kam u, du me hanger", - bëri Zylfikar agai.

Këtu mori fjalën Ibn-el-Kelbi:

"Madam, që zotni doktori porosit me ba
përhiz, duket me pasë sabër, Zylfikar agë, se e ke gru
dhe asht sevap."


Lejlaja pruri kafetë. Dhe tek po pinin, u
dëgjua një e trokitur në derë, dhe pas ca çaste hyri
një njeri me xhurdi dhe me brekushe, fytyrë e
parrojtur e të cilit ish e ndarë në dy prej një hunde
të madhe me një samar përsipër,

"Evraketjan hazer, Zylfikar agë, - tha njeriu;
dhe pasi u njoh me dr. Gjelperën u ul dhe nxori një
çibuk të gjatë nga brezi. Pastaj shtroi përpara
kundratën e shitjes. Si i shkëmbyen disa mendime,
mbetën të gjithë të kënaqur; dhe njeriu emër i të
cilit ish Nizam-ul-Mulq, e mori përsipër të vejë
bashkë me Ibn-el-Kelbin për të bërë kajd kartën dhe
për të nxjerrë tapinë. Ashtu, pas një muhabeti të
shkurtër, u ndanë të gjithë dhe dolën. Shkuan dhe
dy ditë, dr. Gjëlpëra numëroi paratë, dhe shtiu në
xhep tapinë. Me ndihmën e Kamorrës, gjeti dhe
punëtorë dhe i vuri ta gërmojnë tokën e tij nga gurët
dhe ferrat, ta sheshojnë, dhe, atje ku kish ndërmend
të mbjellë për zarzavata dhe lule, ta lërojnë me
kujdes. Dr. Gjëlpëra vente çdo ditë të rrijë ndonjë
orë duke vezhguar punëtorët; dhe ndaj mbrëmave
kur dielli ish në të perënduar e sipër, zëri i kulluar i
muezinit nga minarja më e afërme u jepte rretheve
një hije bukurie dhe tëri. dr. Gjëlpërës i vente
mendja në prallat e Shehrazadit, i dukej sikur
ndodhej për ca çaste nën qiellin e Bagdatit ose të
Shamit. Dhe kthehej në hotel plot me ëndrra të një
bote të ndryshme.

Që kur ish zënë me doktorët Emrullah dhe
Protagoras Dhalla s'kish shkelur më në kafene të
Erzenit. Një ditë, tek po lahej në tub, u hap dera e
odës së tij dhe hynë Dhalla me Emrullahun.
"Duhej të kishit trokitur", - u tha mjeku ynë
dr. Gjëlpëra.

"Trokitëm, por s'dëgjuat", - u përgjigj dr.
Emrullahu.

"_Signomi qirié jatre_, mos e merrni për
keq", - shtoi dr. Protagoras Dhalla.

"Kur marr ilaçe, s'dua të më turbullojnë
vizitorë", - bëri dr. Gjëlpëra,

"O! Ilaç allij ormesh!" - tha dr.
Emrullahu.

"Ha-ha, Zoti jatro, merrkëni ilaçe, po i merrni
fshehur!" - shtoi dr. Protagoras Dhalla.

"Pa fjalë marr, dhe meqë erdhtë dhe s'dua të
ju përzë, ju lutem të rrini dhe të vëzhgoni se çfarë
ilaçesh marr unë."

Të dy të diturit e Ballkanit u ulën, dhe dr.
Gjëlpëra vazhdoi banjën duke folur:

"I pari ilaç që marr unë është ujët. Shikoni se
si e shkoj sfungjerin përsipër. Një herë, dy herë, tri
herë, gjersa ta qëroj mirë lëkurën. E mbarova njërin
krah, do ta nis tani nga tjetri. Shikoni. E lava tërë
trupin, pa harruar asnjë cip. Tani duhet ta fshij, dhe
kjo s'është punë e pakët, se dëshiroj ta thaj mirë
lëkurën. Një peshqir, dy, tre. Më duket se u fshiva
paq. Tani do të marr ilaçin e dytë."

"E di unë cili është i dyti ilaç", - tha dr.
Emrullahu; - "është vaj i peshkut."

"Jo, - bëri dr. Protagoras Dhalla, - është verë
e trazuar me kininë dhe me hekur."

Dr. Gjëlpëra nënqeshi.

"Që të dy ilaçet që emëruat janë elegante dhe
të dobishme", - tha, - "shumë të dobishme, po ilaçi
që do të marr unë është dielli." Edhe hapi penxheret
dhe u shtri lakuriq mbi dhé dhe mbi një çarçaf prej
mëndafshi që kish blerë në pazar të Tiranës.

Të dy mjekët protestuan miqësisht:

"Është marrëzi, zoti doktor!" - bërtiti dr.
Emrullahu.

"Paradhokson, paradhokson! Do të
plevitoseni, qirié jatre", - qortonte dr. Protagoras
Dhalla.

Po dr. Gjëlpëra, pa u vënë veshin, thekte
lëkurën e tij, duke u kthyer nga të gjithë anët, që të
mos mbetej asnjë pjesë e trupit e paçinuar prej
rrezeve të diellit.

Dr. Protagoras Dhalla luftonte me dr.
Emrullahun kush e kush ta këshillonte më hollë dr.
Gjelpërën,

"Iliotherapia praktikohet vetëm në Elveti,
adhelfe, - përsëriti nja dy herë dr. Protagoras Dhalla.
Dr. Gjëlpëra, i cili ish i shtrirë me bark dhe po thekte
kurrizin në diell, u mblodh këmbëkryq dhe shikoi
me kujdes të dy mjekët:

"Jeni njerëz të çuditshëm, - tha, - më habitni
pa masë. Ku djall e kini gjetur mendimin që
helioterapia ose elitheorapia, siç thotë miku ynë
dr. Protagoras Dhalla, është e mirë vetëm në Zvicër
e jo gjetkë? Pse, dielli që ndrit në Zvicër nuk është
gjithë ai diell që ngroh Shqipërinë? Apo mos ka
ndonjë diell të veçantë në Zvicër? Është e vërtetë se
zviceranët janë të zotër pa masë të bëjnë reklama për
sanatoret dhe të heqin vërejtjen e botës mbi erën e
pastër të maleve të tyre. Po unë ju di juve mjekëve
s'jeni njerëz të turmës që të veni pas berihas.
Mendoni pak, ju lutem!"

Të thekurit e trupit në diell njihet sot prej
gjithë të diturve si një nga mënyrat më të fuqishme
për të shëruar njeriun nga disa sëmundje, dhe, në
qoftë se njeriu nuk është i sëmurë, për të forcuar
trupin e tij kundër çdo rreziku sëmundjeje. Kur
paska aq fuqi dielli, kur dielli qenka një ilaç aq i
mirë dhe aq i sigurt, atëherë, zotërinj, vallë s'kemi
detyrë ta përdorim edhe në atë ilaç të çuditshëm që
s'kushton dhe gjësendi fare? Janë këtu në Shqipëri
gjysmë milion njerëz të sëmurë, dhe gjysmë milion
njerëz të tjerë ndodhen në kufi të sëmundjes e të
shëndetit. Në i stërvitshim këta njerëz të kuptojnë
se ç'ndihmë të fuqishme mund t'u sjellë dielli, do
t'i japim rast të thekin lëkurën e tyre në një mënyrë
metodike, do t'i bëjmë një shërbim të madh këtij
populli të mjerë. Unë s'di marrëzi më të rëndë se të
dërguarit njerëz të sëmurë të shërohen jashtë, kur
duhet të mos harrojmë asnjë çast se në Shqipëri i
kemi gjithë sojet e klimës: erën e thatë të maleve të
larta, erën e mesme ("sub-alpine") të maleve më të
unjura, pyje me pishe, erën e butë të viseve ku
lulëzojnë portokallet dhe citrot, edhe sipër treqind
kilometra anë detit; dhe përmbi të gjitha këto
shkëlqen dielli i përëndishëm i Shqipërisë. Në qoftë
se s'dime t'i përdorim këto dhurata të natyrës për
fitimin e popullit, në qoftë se dërgojmë, në Zvicër a
gjetkë, ca të mjerë të dëshpëruar, që të harxhojnë
para me kot dhe të prishin në mundimet e
udhëtimeve atë shëndet të paket që u mbetet, ajo do
të thotë që ose s'kemi ndërgjegje ose s'kemi për të
stërvitur vetë popullin tonë në mënyrat e reja të
mjekësisë. Në një rast vetëm justifikohet dërgimi i
të sëmurëve jashtë: kur është nevoja për ndonjë
operate kirurgjike të rëndë, e cila do specialistë që
s'ndodhen në vendin tonë."


Dr. Protagoras Dhalla shikoi dr. Emrullahun,
po dëgjonin pa dhënë përgjigje.

Dr. Gjëlpëra vazhdoi së foluri:
"Është vërtetë se në shëndetoret e mira të
Zvicrës e të Gjermanisë, ka një shërbim prej njerëzish
të stërvitura që s'mund ta gjejmë në Shqipëri. Po
duhet vënë re se ai shërbim është i nevojshëm vetëm
për të sëmurët e përparuar; dhe unë jam i mendjes
se kur i sëmuri kapërcen njëfarë kufiri, është kohë
e humbur të merremi me to. Ajo që duhet të na
interesojë është shumica e njerëzve që janë në nisje
të sëmundjes. Kemi shtatëqind mijë të atillë në
Shqipëri, - dhe s'ka mjaft shëndetore në botë që të
vendosim një ushtri të atillë. Këta mund t'i
shpëtojmë, në qoftë se, me ndihmë të Guvernës, i
stërvitim si të forcojmë trupin e tyre."


"Të mos harrojmë, omos, se në Elveti do të
gjejnë dhe farmaka të çuditshme që s'ndodhen
këtu", - tha dr. Protagoras Dhalla.

"Haj, haj", - shtoi dr. Emrullahu. - Dr.
Habibullah pashai, çdo herë që kthehet nga
Allamanja sjell ca _fevk-al-ade_ ilaçe që nuk i dijmë.
_Arnautllëk Avropa di il ja!_"

Dr. Gjëlpëra qeshi dhe u shtriq me kurriz,
duke kthyer barkun në rrezet e diellit.

Të dy mjekët s'mbetën të kënaqur.

"Paradhokson, Adhelfe, - tha dr. Protagoras
Dhalla, - jam _teliofitos tu Panepistimiu ton Athinon_,
kam parë shumë jatroj me famë. Në një fjalë jam i
madh..."

"Jo më i madh se unë", - protestoi dr.
Emrullahu.

"Jini që të dy të mëdhenj, mos u zihni", -
ndërhyri si pajtonjës dr. Gjëlpëra.

"Dhe me gjithë atë që kam dëgjuar dhe që di, - vazhdoi dr. Dhalla, - s'më ka rënë ndonjëherë në
vesh ndonjë fjalë kundër ilaçeve. Ta farmaka janë
shpëtimi i njerëzisë, _Qirié jatre Anev farmakon, udhemia elpis._"

Dr. Gjëlpëra kthen vithet diellit:

"Edhe kjo pjesë e trupit, - tha, - ndonëse një
pjesë jo shumë elegante, ka rëndësin' e saj, dhe ka
të drejtë të marrë dhe kjo hisen e saj nga rrezet e
diellit. Nuk është ashtu, zotërinj? - Dhe pa pritur
përgjigje, vazhdoi me këto fjalë: - Ah, Protagora,
Protagora, paskeni ndërruar shumë që në kohë kur
merrnit pjesë në atë bisedime me famë në shtëpi të
Kallias-it."

"Cili Kallias? - pyeti dr. Protagoras Dhalla i
habitur; s'njoh ndonjë Kallias."

"Si! Paskeni harruar kohën kur bisedonit me
Sokratin dhe me filozofë të tjerë në shtëpi të
Kalliasit?" - bëri dr. Gjëlpëra me një çudi të
gënjeshtër.

"Periergon; s'mbaj mend", - tha dr.
Protagoras Dhalla.

"Kini humor, - vazhdoi dr. Gjëlpëra; - po sido
që në qoftë, fjalët tuaja i ka shënuar Platoni
shkrimin e tij të quajtur Protagoras, dhe mënyra e
mendjes suaj asaj kohe që fare e ndryshme.

Dr. Protagoras Dhalla qeshi.

"Ai Protagoras është tjetër, s'jam un' ai, qirié
jatre, jini i lajthitur."

"Ah, ashtu? S'qenkeni ju? Tani marr vesh." -
bëri dr. Gjëlpëra.

U bë një heshtje. Që të tre kishin rënë në
mendime, dhe nënqeshnin, secilido për arsye të
ndryshme. Dr. Gjëlpëra foli i pari:

"I theka mjaft vithet; tani duhet t'u jap pak
diell sqetullave, dhe sot për sot do të kam mjaft ilaç,
ha-ha, O Protagora, s'qenkeni ju Protagora që ka
biseduar aq bukur me Sokratin në shtëpi të
Kalliasit!? S'qenkeni ju. Më vjen keq. Po, në mos
jini Protagora i Platonit, ai Protagora, të cilin Sokrati
e ka quajtur, ndoshta, me ca ironi, më të urtin e gjithë
njerëzve, - të pakën jini adashi i Protagoras; dhe si
adash do të ish mirë t'i dinit mendimet e tij. Javën
që vjen nisem për Itali, ku do të vetë për punën e
shtëpisë që dua të godis në Tiranë. S'do të harroj
t'ju sjell shkrimin e emëruar "Protagoras" të
Platonit. A dini të këndoni greqisht, zoti doktor?" -
Dr. Protagoras Dhalla u skuq, dhe u përgjigj me një
erë të zëmëruar:

"Në mos e di unë, teliofitos tu Panepistimiu
ton Athinon, greqishten, atëherë, kush do ta dijë?"


"Mos aq shpejt, mos, - tha dr. Gjëlpëra. - Mos
o Protagora, se në mes të greqishtes së vjetër edhe
të greqishtes pseudo-klasike që përdorin sot shkollat
e Greqisë, ka një përrua mjaft të gjerë. Dale të
marrim për shembull ndonjë fjalë." - Dhe dr. Gjëlpëra,
si u mendua pak, - në më jepni leje, - i tha dr. Dhallës, -
do t'ju pyes kuptimin e fjalëve që vazhdojnë, fjalë
që i kam hasur në tekstet e Platonit:

> Ἅι δόξα, Ἅι ὀρθάι· ἁοέαι ἅι ἀληθεί· τὸ ὀρθοδοξάζουν ἐπιστήμην ὀρθῆς δόξης.

Si i merrni vesh këto fjalë, zoti doktor?"

Dr. Protagoras Dhalla qeshi:

"Ato i kupton dhe një çilimi, dhoksa do të
thotë lavdi, dhe fjalët që përmendte kanë këtë
simasia: lavditë e drejta - lavditë e vërteta - të
lavdëruarit drejt a dituria e lavdisë së drejtë."


"Aspak o Protagora! - iu përgjigj dr. Gjëlpëra:
- dhoksa, në greqishtes së vjetër, ka kuptimin
mendim, dhe fjalët që zumë në gojë duan të thonë
mendimet e drejta, mendimet e vërteta; të menduarit
gjëra të drejta; dituria e mendimit të drejtë. Shqip
mundet që fjala e saktë të jetë një përkthim më i
mirë për orthos, dhe ashtu do të kemi; mendimet e
sakta etj. Ha-ha, o Protagora, shihni që nuk e dini
greqishten?"

Dr. Protagoras Dhalla u ngrit në këmbë duke
protestuar:

"Signomi, qirié iatre!"

"S'ka signomi. Nuk e dini greqishtën
klasike. Mos u bëni i marrë. Uluni! - tha dr. Gjëlpëra.

Dhe si u ul dr. Protagoras Dhalla, duke u
grindur në një mënyrë të mbyllur, dr. Gjëlpëra
vazhdoi fjalën e tij:

"Nuk e dini greqishtën e vjetër dhe kini shkak
të mos e dini. Në viset ku dituria e gjuhëve është
dituri, çdo njeri i stërvitur ka nxënë se fjalët, me
kohë zhvillojnë kuptime të ndryshme nga kuptimi i
vjetër i tyre. Për shembull, fjala latine: _imperator_,
në periudhën klasike të Romës, kish kuptimin
kumandant ushtrie, gjeneral dhe asnjë kuptim tjetër;
por sot, shikoni se ç'kuptim ka marrë! Për një italian
që është mësuar t'i japë kësaj fjale në gjuhë të tij,
kuptimin e një mbreti të madh, është shumë zor t'i
mbushet mendja se një mijë e nëntëqind vjet më
parë kish një vlerë fare të ndryshme. Me greqishtën
e re, veçan me greqishtën artificiale të shkollës, e
cila përdor fjalë të vjetra pa ndryshim formë po
shumë herë me një kuptim të zhvilluar e të ndryshuar
nga koha, njeriu gjen në çdo çap gracka. Dhe siç
duket, këto gjëra, të cilat gjetkë i dinë dhe nxënësit
e vegjël, në Greqi nuk i kanë dëgjuar as nxënësit
e shkollave të larta; dhe ashtu, këta nuk orvaten
kurrë të zbulojnë kuptimin e vjetër të fjalëve.
Prandaj, një nxënës i mirë i Gjermanisë, i Rusisë, i
Anglisë, i Francës, ka një dituri më të saktë të
greqishtes së vjetër se sa një nxënës i mirë i Greqisë
së sotme. Të njohurit e greqishtes së re është një
pengim i madh për të nxënët e greqishtes së vjetër."

"Paradhokson," -- murmuritë, o Protagora?
Aspak. Ashtu ju duket juve, po mua më duket afër
mendsh. Tani mjaft folëm për gjëra të gjuhës. Fundi,
është që nuk dini greqishten, ndonëse kujtoni se e
dini; dhe prandaj është më kot të t'ju bie tekstin
e Platonit Protagoras, se edhe me ndihmën e
shënimeve dhe fjalori nuk do ta këndoni dot. Po të
t'ju thom shkurt çfarë mendjeje kish adashi juaj
Protagoras. Shkrimtari grek Diogjenes Laertios, në
librin e tij mbi Jëtët dhe mendimet e filozofëve të
shkëlqyer, thotë se Protagora ngulte këmbë që çdo
çështje ka pamje, njëra e përkundërshme nga tjetra.
"Në të tjera fjalë, Protagora që një relativist", siç
thonë në gjuhën e filozofisë së sotme. Që të flasim
hapur shqip, Protagora qe i mendjes se kur ke në
dorë një gjë, në duam ta kuptojmë mirë, duhet ta
kthejmë dhe ta shikojmë nga të gjitha anët, dhe jo ta
shikojmë vetëm nga një anë. Pastaj që ajo gjë është ashtu siç na duket.
Tani, miku im, zoti doktor Protagoras
Dhalla, mendja juaj është krejt e ndryshme nga
adashit tuaj të shkëlqyer. Jini një njeri dogmatik,
një njeri fanatik, që besoni me krye të ngjeshur në
gjitha ato që ju thanë në shkollë, duke bërë veshin e
shurdhër për çdo pikëpamje të ndryshme. Mjekësia,
siç e kuptoni ju, nuk është një dituri që zhvillohet
lirisht dhe rritet përditë pa pengim, por është një fe
me dogma të caktuara që s'duhen ngarë me asnjë
mënyrë. Babai juaj, - emri i tij qoftë i nderuar! - bëri
një lajthim të madh kur ju quajti Protagoras. Duhet
t'ju kish dhënë emrin e ndonjë shenjtori të mbarë,
fjala vjen Theodhor, - për nder të Theodhor Studitit,
atij kallojeri të ngrysur e të tërbuar, nga i cili kishin
gjetur belanë dy nga më të zotërit mbretër të
Bizantit, Leoni i V dhe Mikhaeli III."


Dhe me këto fjalë Dr. Gjëlpëra u ngrit të
vishet.

Të dy mjekët ballkanikë e kishin dëgjuar
fjalën e Dr. Gjelpërës herë me heshtje, herë me
protestime, po anë e mbanë me vërejtje. Bisedimet
vazhduan pasi u ngrit Dr. Gjëlpëra, po vazhduan në
një mënyrë të palidhur, me shkel e shko. Kur Dr.
Gjëlpëra vuri këmishën e brendshme, prej liri dhe
pa mëngë, dhe brekët e shkurtra gjer me gju tërë
prej liri, dhe pastaj mori këmishën e ditës, Dr.
Emrullahu bashkë me Protagoras Dhallën bënë një
bërtim çudie,

"Aman, zoti doktor, - tha dr. Emrullahu, -
s'paskeni fanellë?"

"Ç'fanellë? Ç'doni të thoni?" - pyeti dr.
Gjëlpëra i habitur.

"Këmishë prej fanelle, qirié jatre; do të
plevitoseni!" - bëri dr. Dhalla.

"Aman, zoti doktor, pa fanellë si mund të
rrojë njeriu?" - vazhdoi dr. Emrullahu.

Dr. Gjëlpëra i shikoi me një sy të çuditur,

"Pse ju mbani fanellë?" - pyeti.

"Haj-haj, zoti doktor", - tha dr. Emrullahu.

"Vevea, Zotëri jatro", - shtoi dr. Protagoras
Dhalla.

Dhe që të dy ngritën jelekun, dhe shfaqën
këmishë të brendshme të trashë, tërë lesh.

"Shikoni, unë mbaj dy fanella", - bëri me
triumf dr. Protagoras Dhalla.

"Efendem, unë mbaj tri, njërën mbi tjetrën, dhe
në mos besoni, ja tek është prova", - deklaroi me
kryelartësi dr. Emrullahu.

Duke vazhduar së veshuri, dr. Gjëlpëra, u dha
përgjigjen:

"Unë, zotërinj, po të dua të vras veten, di
mënyra më të shpejtë e më të ëmbla se të
burgosur të trupit në fanella qesharake. Kam
dëshirë të rroj. S'kam ndër mend të vdes përpara
kohës, dhe s'dua t'i jap rast sëmundjes duke
dobësuar fuqinë qëndronjëse të trupit tim."


"Ine aidhia!" - briti dr. Protagoras Dhalla.

"Aman efendem, do të bëni mah vetveten, -
protestonte dr. Emrullahu; - meshhur dr. Habibullah
pashai mban fanella, dhe na thosh shumë herë se
fanella është shpëtimi; dhe të mosmbajturit fanellë
gajet myzir."


"Atëherë, - tha dr. Gjëlpëra, - ky Habibullah
pashai meriton të varet kokëtepjetë."


Dr. Emrullahu u hodh në këmbë.

"Halld ettin! - briti; - s'ke të drejtë të flasësh
ashtu për një njeri alim dhe meshhur si dr.
Habibullah pashai!"


Dr. Protagoras Dhalla hyri në mes që t'i
qetësojë.

"Unë s'jam i nxehur"; - u përgjigj me
gjakftohtësi dr. Gjëlpëra; - them vetëm dhe përsërit
se ai, kushdo në qoftë, i cili s'ka edhe kuptuar se
era dhe dielli janë ilaçe, dhe të mbështjellët e trupit
të njeriut në fanellë është një marrëzi barbaresh, ai
nuk është mjek."

Bisedimet në mes të tre mjekëve, herë me të
butë dhe herë me të ashpër, këtu me të qeshur dhe
këtej me të ngrysur, vazhduan gjersa dr. Gjëlpëra u
vesh. Tema e bisedimit ishte fanella. Dr. Gjëlpëra mori
një shportë me mollë, plot me lëng dhe ua paraqiti
vizitorëve:

"Këto pemë, - tha, - m'i dërguan nga kopshti
i tregtarit Zylfikar Agait; janë mollë plot me lëng dhe
me një erë çuditërisht të hollë dhe të këndshme.
S'kam ngrënë kurrë mollë aq të mira. Urdhëroni!"


Dr. Protagoras Dhalla dhe dr. Emrullahu
tundën kryet me mospëlqim.

"Efharisto, s'dua!" - bëri dr. Protagoras
Dhalla.

"Meazallah, - protestoi dr. Emrullahu, - pemët
japin ethe."


"Bah? - bëri me çudi dr. Gjëlpëra, duke
kafshuar një mollë; - unë i dija pemët një nga mjetet
më të sakta për të luftuar ethet, ose, që të flas më
mirë, për të luftuar shkaqet e etheve, se ethet vetë
nuk janë sëmundje po shenjë sëmundjeje."


Dr. Emrullahu dhe dr. Protagoras Dhalla
qeshën.

"Nuk i dhamë karar meselesë së fanellës", -
tha dr. Emrullahu.

"Malista, to zitima të fanellës e lamë
përgjumë", - shtoi dr. Protagoras Dhalla. Dr.
Gjëlpëra kafshoi një mollë të dytë:

"Në qoftë, - tha, - se sëmurem në një vend,
ku ka pemë si këto dhe një diell aq të çuditshëm,
atëherë s'ditkam gjë nga mjekësia. Të kthehemi tani
përsëri te puna e fanellës."


Kafshoi mollën, fshiu buzët, u mejtua ca
çaste:

"Një ditë, - tha dr. Gjëlpëra, - dola në pazar
të Tiranës, një shesh mësimesh për mua. Dhe tek
po sillesha, pashë një plak me gjoksin të hapur, një
gjoks i pjekur në diell dhe i shëndoshë posi çeliku.
Fola me plakun. Që një njeri i butë, i sjellshëm,
buzëqeshur. Më tha se ishte nga një fshat i largët, i
quajtur Martanesh, dhe vinte dendur në pazar të
Tiranës duke e bërë kurdoherë në këmbë udhën e
gjatë njëzet e katër orë për të ardhur e për të vajtur.
U interesova shumë. E ftova të hyjmë në dyqan të
Zylfikar Agait dhe atje iu luta të më leje ta vështroj.
Të urtë dhe i kuptuar, plaku më la ta këqyrë; dhe ju
them një fjalë vetëm; që është zor të gjendet njeri
me shëndet më të bukur se ai plak. Tani, zotërinj,
ç'do të kishte ngjarë sikur ky njeri të ishte stërvitur që
në vogëli me fanella? Kraharori i tij, në vend të kishte
forcën e çelnikut, do të ishte i butë dhe i dobët, një
fole tërheqëse sëmundjesh."

"Po ç'do të ngjasë, pra, sikur një njeri,
mësuar me fanellë, t'i heqë?" - pyeti me gëzim dr.
Protagoras Dhalla,

"Ja! Evet, ç'do të ngjasë?" - shtoi dr.
Emrullahu.

"Pyetja që më bëni, në vend që të më pengojë,
më ndihmon, - ktheu dr. Gjëlpëra, - njeriu i mësuar tërë
jetën e tij me fanella, po t'i hedhë përnjëherësh dhe
veçan në dimër vë veten në rrezik. Po pikërisht atë
dua të them edhe unë, ndonëse e them ndryshe.
Përpiquni të hyni në thelb të problemit. Ju, mjekët
e Ballkanit, në këtë si në shumë pikë të tjera, jini
viktimat e pafajshëm të një propagande
industrialesh. Do t'jua shpjegoj. Nga mesi i shekullit
të nëntëmbëdhjetë, fabrikantët e leshit dhe të
pambukut, të ndihmuar nga ca mjekë të paguar, filluan
një propagandë për të vetëquajturën nevojë të fanellës
për shëndetin. Në Shqipëri, ku çdo gjë arrin vonë,
arriti më në fund edhe kjo propagandë, dhe sot
dëgjoj se shumica e njerëzve këtu mbajnë fanella.
Jam i mendjes se fanella është një nga arsyet e
shëndetit të dobët në Shqipëri. Mos më thoni si të
bëjnë ata që mbajnë fanella. Nuk është bisedim me
rëndësi ai. Duhet të shkojmë më thellë, dhe të
marrim në sy hallin e atyre që s'kanë vënë edhe
fanella, hallin e foshnjave. Ne duam një racë të fortë,
në duam zhdukjen e sëmundjeve, duhet foshnjat t'i
stërvitim të luajnë gjysmë lakuriq në diell e në erë të
paqtë, që trupat e tyre të forcohen e të mos duan të
dinë nga e ftohta, si plaku i Martaneshit që ju fola.

Dr. Protagoras Dhalla dhe dr. Emrullahu
dëgjonin të ngrysur. Nja dy herë dhe pëshpëritën për
Panepistimion ton Athinon dhe dr. Habibullah
pashanë, po pa folur shquar. Dr. Gjëlpëra mbushi
me alkool llambën e vogël dhe vuri ujë të paqme.

"Ta marrim nga një filxhan çaj", - tha.

"S'duam t'ju bëjmë behezur", - bëri dr.
Emrullahu dhe dr. Protagoras Dhalla shtoi dhe ai
ca fjalë oborresie të zakonshme. Dr. Gjëlpëra i
dalldisur në mejtime, nuk vuri re, dhe si ndezi
llambën dhe ujdisi ujët, u suall nja dy herë anëmbanë të odës pa folur, pastaj vazhdoi në këtë
mënyrë.

"Është afër mendsh që në Ballkan dhe veçan
në Shqipërinë tonë, të mbetur në kohët e Kohës së
Mesme, fuqia e diellit si shëronjës dhe shpëtimtar
të jetë edhe e panjohur. Po çudia është që të jetë e
panjohur dhe në Tiranë, - në këtë Tiranë që është
djepi i helioterapisë."

Dr. Emrullahu dhe dr. Protagoras Dhalla
hapën sytë pyetëse. Dr. Gjëlpëra vuri re habinë e tyre,
dhe vazhdoi fjalën:

"Po, zotërinj, helioterapia ka lindur në Tiranë,
dhe në mos e dini, mësojeni. Një njeri zemërulur
dhe i paditur nga librat, po plot me atë dituri më të
lartë që ca njerëzve të popullit ua fryn në zemër
zëri i fshehtë e i thellë i natyrës, është i pari që
përdori diellin si shëronjës dhe bëri provën e fuqisë
shpëtimtare të diellit e të dritës. Ky pionier ish
tiranas, tërë jetën e tij e shkoi në Tiranë, dhe emrin
e kish Ali Bibi."

"U! Mos është ai i marri që gjezdiste fare
lakuriq nëpër rrugët e Tiranës?" - pyeti dr.
Emrullahu.

"Pikërisht ai, - u përgjigj dr. Gjëlpëra; - po i
marrë s'ka qenë; jo i marrë, po thellësisht i urtë e i
kuptuar, aq i kuptuar e i urtë, sa turma e paditur
thellësinë e tij e quante marrëzi."

"E kam dëgjuar dhe unë, - bëri dr. Protagoras
Dhalla, dhe ia krisi të qeshurit bashkë me dr.
Emrullahun. Si u gajasën ca çaste, dr. Gjëlpëra vazhdoi
së foluri:

"Është shumë lehtë të tallet njeriu, është më
e rëndë të kuptojë. Në viset ku dalin diamantet, ku
shumë njerëz që, kur gjejnë ndonjë diamant të rrallë,
po të trazuar me baltë dhe me guricka, nuk e njohin
dhe e hedhin. Pastaj, një ditë, del një njeri që e njeh,
e merr e qëron, e gdhend dhe guri i çmuar shkëlqen
në tërë bukurinë e tij. Këto javë të paka që kam
ndenjur në Tiranë, kam mbledhur mjaft fakte sa të
bëj provën që Ali Bibiu është babai i helioterapisë.
Në interesoheni në një pikë historie të diturisë, mund
t'ju shtroj përpara faktet që kam mbledhur."


Dr. Emrullahu dhe dr. Protagoras Dhalla, jo
pa njëfarë ironie, iu lutën dr. Gjelpërës t'u flasë për
Ali Bibinë.

"Do të flas, po e di që do t' humbas kohën", -
tha dr. Gjëlpëra, - Mësoni se Ali Bibiu lindi me 1840
në Tiranë. Qe një çilimi thatanik dhe i dobët nga
shëndeti, si gjithë njerëzit e shtëpisë së tij. Verdhanik
dhe i sëmurë, Ali Bibiu e hoqi zvarrë jetën gjer
dymbëdhjetë vjeç. Kur arriti në atë moshë, e
ëma, - e cila duket se ka qenë mjaft e kuptuar në
punët e shëndetit, - po e lante një ditë djalin në një
magje me ujë e sapun, dhe këtë banjë ia jipte në erë
të hapur të oborrit. Atëherë ngjau një gjë e papritur
dhe e çuditshme. Kur banja ish në të mbaruar e sipër,
Ali Bibiu, i cili ndonëse gjysmë njeri nga shëndeti,
ish i shquar, plot me shpirt e me gjallëri, dhe kish
këmbyer disa shakara me t'ëmën, Ali Bibiu u hodh
nga magjja, iku duke qeshur, dhe nga kopsht në
kopsht, u largua e u zhduk. E ëma kujtonte se kjo
shaka e tepërt, do të merrte fund, dhe priti me
padurim të kthyerit e djalit. Po kur dita nisi të zgjatet,
kur shkuan orë, dhe Ali Bibiu nuk dukej, e ëma hyri
në merak të madh dhe thirri të afërmit e saj dhe
fqinjët. U përndanë ca këtej, ca andej, dhe nisën
kërkimet nëpër udhët e nëpër kopshtet e Tiranës.
Dy a tre nga kërkonjësit e gjetën më në fund në një
lëndinë, afër rrapit të vjetër që rron dhe sot, dhe ja
si e gjetën: Ali Bibiu, lakuriq siç kish shpëtuar nga
magjija, që ish shtrirë në bar dhe këndonte duke u
ngrohur në diell. Posa i pa njerëzit, u ngrys, u hodh
në këmbë, dhe u sul të ikë, po e zunë dhe e shpunë
me zor në shtëpi. Atje e ëma e qortoi, e rrahu pak,
pastaj e përkëdheli; djali u bind në të gjitha me
përulësi. Po kur e ëma nisi ta veshë, Ali Bibiu shfaqi
kundërshtimin më të gjallë. Nuk desh me asnjë
mënyrë të qasë rrobat. Dhe kur e veshën me
ndihmën e disave, Ali Bibiu i nxori shpejt dhe i
flaku petkat dhe mbeti përsëri lakuriq. E veshën
ashtu disa herë me pahir, dhe gjithnjë Ali Bibiu i
nxirrte me shpejtim rrobat. As fjalët, as frikimet nuk
e bindnin të rrijë i veshur, as hapte gojën të përgjigjej;
në çdo gjë tjetër, ish i bindur. Më në fund, - u lodhën
dhe e lanë. Si perëndoi dielli dhe u ngrys e ëma
shtroi tryezën, dhe Ali Bibiu u ul pranë saj lakuriq
në vendin e zakonshëm të tij, hëngri pa folur, dhe
pa folur puthi të ëmën dhe shkoi të flejë. Vjet me
radhë e ëma i tregonte me mallëngjim hollësitë e
kësaj historie, e cila për zemrën e saj ishte nje tragjedi e thellë. Ali Bibiu, atë natë,
hyri në shtrat me jorgan, dhe bëri një gjumë të qetë.
Me të gdhirë, kur njerëzit edhe po flinin, u ngrit
me ngadalë dhe doli jashtë; shëtiti nga lëndina në
lëndinë, atje ku kishte zënë dielli, dhe thekte trupin
e tij duke kënduar. Kur e merrte uria, kthehej në
shtëpi, hante një copë, dhe dilte përsëri lakuriq në
erë e në diell. Në krye, tiranasit çuditeshin, dhe s'dinin
se ç'të bënin e se ç'të thoshin. U përpoqën disa herë ta
veshin, po me kot. Pak nga pak, nisën të mësohen
dhe të mos kujdesen më. Edhe prindërit e tij,
ndonëse me zemër të thyer, iu bindën fatit dhe e
fjetën mendjen. Këto ngjanë në verë të motit 1852.
Në të hyrë të vjeshtës, kur nisën të ftohtat e para,
bota prisnin se ç'do të bënte Ali Bibiu. U habitën të
gjithë duke parë se as shiu, as dëbora, as breshri,
nuk e shtrënguan të heqë dorë nga jeta e tij. Kohë e
bukur e kohë të tmerrshme, Ali Bibiu shëtiste nëpër
livadhet e nëpër kopshtet aq lakuriq, sa çasti kur ish
lindur. Vetëm natën kthehej në shtëpi, hante,
mbulohej dhe flinte. Kur e zinte errësira, larg
shtëpisë tij, hynte në çfarëdo shtëpi që të ndodhej
afër, dhe tiranasit zemërbardhë i jepnin për të ngrënë
dhe një mbulesë të ngrohtë. Ashtu shkuan vjeshta
dhe dimri. Dhe posa vera e parë, e veshur me gjethe
e me lule, zbriti buzëqeshur nga mali i Dajtit, Ali
Bibiu e përshëndeti përsëri diellin e tij të dashur dhe
nisi të thekte trupin duke kënduar. Populli e shikonte
me sy të mallëngjyer e të mirë këtë djalë të
pafajshëm e të padëmshëm, dhe i jepnin të hajë; sa
për të pirë Ali Bibiu vinte vetë në burimet dhe pinte
duke vënë gjunjët mbi dhé e duke ulur buzët drejt në
ujët e kulluar. Kur shkoi muaji i qershive dhe hyri
muaji i të korrave, ngjau një gjë e çuditshme."


Dr. Gjëlpëra qëndroi, shtiu ujët e përvëluar
mbi poçen e çajit.

"Çaji omos, - tha dr. Protagoras Dhalla, -
është i dëmshëm."

"Në qoftë i dëmshëm, - u përgjigj dr. Gjëlpëra, - mos pini."

"Pse, efendim axheba nuk është myzir?" -
pyeti dr. Emrullahu.

"S'kam durim për mendime të atilla, - bëri
dr. Gjëlpëra. - Çaji i marrë me shumicë, mund të
jetë, është i dëmshëm. Po nja dy filxhanë këtu-këtej,
ç'dëm mund të bëjë? Njeriu, me veshjen e tij, mban
dritën e diellit larg lëkurës së trupit; me të ngrënat e
tij të gatuara e të trazuara, mbush trupin përbrenda
me helmë. Tërë jeta e tij, që kur hoqi dorë nga natyra,
që kur doli nga pyjet dhe u mbyll në qytetet e në
shtëpitë, nuk është veçse një lajthim i rregulluar për
të prishur shëndetin dhe për të shkurtuar ditët. Dhe
këtij njeriu, që mbytet në mes të valëve, ju i thoni të
ruhet nga një pikë vesë! Pse të merremi me dëmet e
lehta të kafesë e të çajit, para se ta shpëtojmë njerëzinë
nga rreziqet e rënda që i kalbin gjakun dhe i
shkallmojnë themelet e jetës së tij?"


"Paradhoksen, paradhoksen!" - tha dr.
Protagoras Dhalla. Dr. Emrullahu dhe pëshpëriti mbi
Habibullah Pashanë,

"Fjalët që ca mjekë përhapin kundër çajit, -
vazhdoi dr. Gjëlpëra, - më sjellin çdo herë ndër mend
ata gjykatarët që dërgojnë në burg një djalë i cili ka
vjedhur një mollë ose një simite, po lënë të lirë një
bankier hajdut, i cili me dinakëri ka rrëmbyer
milionë. - Këtu dr. Gjëlpëra, mori poçen, tha: Çaji
u bë, - dhe mbushi filxhanët, - pastaj zgjati sheqerin
duke thënë: - Urdhëroni nga një copë helm,
zotërinj!" :- Të dy mjekët u çuditën, - Po, - shtoi dr.
dr. Gjëlpëra, - sheqeri i bardhë, sheqeri i kulluar
quhet prej shumëve një helm, dhe ata që e quajnë
ashtu mbështeten mbi këtë: që sheqeri tharton dhe zjen
të ngrënat në stomak dhe ashtu prish të gjithë dobinë
e tyre. Këta kundërshtarë të sheqerit të kulluar e të
bardhë këshillojnë në vend të tij të përdorurit e
sheqerit natyral e të kuq ose më mirë të përdorurit e
mjaltës. Po ç'duket, zotërinj, kishit dëgjuar fjalë të
liga për çajin e për kafenë, po jo për sheqerin artificial që është njëqind herë më i dëmshëm."

"Kur qenka ashtu, axheba, pse nuk e prisni
sheqerin vetë?" - pyeti dr. Emrullahu.

"E përdor shumë rrallë, - u përgjigj dr.
Gjëlpëra, - nja tri a katër copë të vogla ditën, jo më
tepër. Se mendimi im është ky: jeta e njeriut, nga
largimi në largim prej natyrës, është bërë nën çdo
pikëpamje një gjë artificiale, një gjë e ujdisur dhe e
lajthitur. E vetmja shpresë e shëmbëllimit, tani është
jo një kthim të plotë e të pamundur të natyrës, po
në një të ndrequr të ngadalshëm të lajthimeve të
ngrënies e të rrojtjes."

Vazhduan bisedimet duke pire caj.

"Të kthehemi te Ali Bibiu, - tha dr. Gjëlpëra...
Një mot pas ngjarjes së parë, ky djalë i sëmurë
dhe gjysmënjeri gjer atëherë, u ndryshua si me ndonjë
magji përralle. Kockat iu ndreqën; mishrat e thekura
në dritë të diellit iu rritën, iu plotësuan; trupi i tij
lulëzoi me një bukuri të hijshme e të fortë. Dhe kur
vërtetohej kjo mrekulli? Më 1853, domethënë afro
dyzet vjet para se dr. Finsen-i dhe pastaj dr. Grollieri
të bëhen apostujt e diellit si shëronjës. Do të thoni
se Ali Bibiu s'dinte se ç'bënte. Pa fjalë, Ali Bibiu
nuk ish veç se një djalë i paditur, jo një savant me
teori të thella. Po kush mund të thotë se ai djalë i
përulur i popullit, nuk ish i shtyrë nga ndonjë zë i
fshehtë i natyrës?
