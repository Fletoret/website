---
title: Shqiptarët - Çelësat për të kuptuar jetën dhe natyrën e tyre
author: Faik Konica
respectLineBreaks: false
parent: Ese
grandparent: null
order: 7
---

Për të kuptuar historinë e një populli është e
nevojshme të studiohet natyra e tij, por një studim i
paanshëm është i vështirë, për shkak se dëshmitari mund
të ketë ose një qëndrim të keq, ose një simpati të
pambështetur, sipas përvojës vetjake që ka. Prandaj unë
do të përpiqem të jap një vështrim të shkurtër për këtë
çështje të veçantë, duke e parë nga disa kënde.


## I

Së pari, ka shumë rëndësi të dihet se fyerja më e rëndë
në Shqipëri është ta quash dikë të pabesë, pra që nuk
është besnik. Shumë nga rastet e gjakmarrjeve kanë pasur
si pikënisje akuzën për pabesi. Natyrisht, kjo nuk do të
thotë se në Shqipëri nuk ka njerëz që tradhtojnë, por na
tregon pa u gabuar cila ishte kërkesa themelore për
sjelljen, idealin që synohet. Anasjelltas, ka interes të vëmë
në dukje se në Greqinë e sotme fyerja më e rëndë për një
njeri është ta quash analfabet dhe të trashë, pra ideali i
fqinjëve jugorë të Shqipërisë është zgjuarsia në vend të
karakterit të fortë. Siç e thotë një fjalë e urtë, që përmendet
shpesh kudo në Shqipëri, shqiptari për një plesht djeg
jorganin, që do të thotë se është i padurueshëm dhe i krisur.
Fjala e urtë ndoshta e ka prejardhjen nga ndonjë këshillë
e pamenduar që e ka dhënë ndonjë prijës, për të mos u
ngutur që të fillohet një përleshje e kushtueshme për
ndonjë gjë fare të kotë. Një rregull tjetër shumë i bukur
për sjelljen është thënia se "koka e falur nuk pritet", që do
të thotë se kur armiku kapet ose nënshtrohet, nuk ka pse
të vritet. Historiani bizantin Nikifor Gregoras, për të
cilin mund të thuhet pa dyshim se nuk ka qenë
proshqiptar, na pohon faktin se shqiptarët as nuk i vrasin
e as nuk i kthejnë në skllevër armiqtë e mundur.[^1]

Është e vërtetë që Gregorasi shton edhe emrat e disa
popujve të tjerë të Perandorisë Bizantine që kanë po këtë
etikë të luftës, por në kronikat bizantine mund të gjenden
shumë shembuj të kundërt me këtë. Sidoqoftë, në kohët
e reja ndër të gjitha kombësitë e Evropës Juglindore
vetëm shqiptarët njihen se i kanë mbetur besnikë traditës
kalorësiake për ta kursyer armikun e mundur.

Ka një rregull shqiptar të njohur botërisht e të provuar
në jetë: gruaja është e paprekshme. Edhe në gjakmarrjen
dhe në luftërat më të egra gratë nuk janë qëlluar. Kur
dikush ka armiq që i gjuajnë rastin për t'i marrë hakun
dhe e ka ngushtuar nevoja për të bërë një rrugëtim,
ndodh që ai, për ta bërë rrugën i sigurt, merr me vete
një grua, ndonëse një veprim i tillë quhet paburrëri.
Madje edhe cubat e rrugës së madhe e respektojnë këtë
rregull. Nja dyzet vjet më parë gjithë shtypi i botës u
mbush një ditë me lajmin për një bëmë trimërore: një
tren ndërkombëtar që shkonte nga Parisi në Stamboll,
u ndal nga banditët në Traki. Të gjithë udhëtarët burra
i detyruan të zbrisnin nga treni me plaçkat në dorë dhe
ua rropën të gjitha gjërat e çmueshme, kurse kryetari i
bandës u tha grave të qëndronin nëpër vende dhe disa
herë u kërkoi të falur për shqetësimin që u shkaktuan.
Nga urdhrat që ai u jepte shokëve të vet në gjuhën shqipe,
u bë e njohur kombësia e banditëve.
Kur flasin me vetëdije për veten e tyre, shqiptarët
krenohen se kanë shumë veti e virtyte. Kjo është një dobësi
e gjithë popujve dhe mendime të tilla nuk kanë ndonjë
vlerë. Përkundrazi, shprehjet e thëniet popullore janë
gjykime të vetvetishme, si të thuash, në to një popull është
kapur në çastin kur flet pa e pasur mendjen. Ne do të
vazhdojmë gjurmimin në këtë drejtim dhe do të përpiqemi
të zbulojmë mendimet e popujve të tjerë për shqiptarët.
Veçanërisht me interes është mendimi i turqve, sepse
ata kanë qenë me shqiptarët për pesë shekuj. Të gjithë
historianët turq flasin për kokëfortësinë e shqiptarëve.
*Arnaud iunud* (shqiptarët kokëngjeshur), është një shprehje
e ngulitur në kronikat e vjetra. Veç kësaj turqit mendojnë
se shqiptarët janë kokëshkretë. *"Ka një damar shqiptari"*
është një thënie e zakonshme e turqve. Zoti Xhejms
Redhauz (James Redhouse), i cili e ka përfshirë këtë
thënie në Fjalorin e tij monumental turqisht-anglisht,
jep këtë përkufizim në botimin e ri, të vitit 1921:
"*Arnautligi tuttu*" i kërceu damari shqiptarit, ka folur
ose ka vepruar siç bën zakonisht një shqiptar, me dhunë
impulsive". Sipas mendimit të komandantëve të vjetër
turqit e ushtrisë, shqiptari është një luftëtar shumë trim
dhe i shkëlqyer për të sulmuar armikun ose për të marrë
një vend me sulm, por është indiferent kur vjen puna që
rrethanat kërkojnë një taktikë mbrojtëse. Sipas vlerësimit
të turqve, shqiptari është i zgjuar. Megjithatë, një histo-
rian turk i shekullit të shtatëmbëdhjetë, Ibrahim Peçevi,
nuk është i këtij mendimi. Duke folur për vezirin e
madh, Peçevi thotë se "Ajaz Pasha i përkiste kombësisë
shqiptare, e megjithatë ishte jashtëzakonisht i zgjuar [^2]

Sipas turqve, një tipar tjetër karakteristik i shqiptarëve
është dashuria për paratë; ata janë gjithnjë të gatshëm
t'u hyjnë aventurave më të rrezikshme, po të jetë se e
shohin që del fitim. Në kohët e Perëndorisë Turke të
vjetër, ata tregonin një histori: "E pyetën shqiptarin: a
do të shkosh në ferr?" Ai u përgjigj: "Sa të paguajnë atje?".

Në gjuhën e sotme greke ka dy shprehje të lidhura
me shqiptarët: kokë shqiptari që do të thotë njeri
kokëngjeshur, i patundur; kur dikush ka halle dhe miqtë
duan ta ngushëllojnë, ata i kujtojnë se _zoti nuk është
shqiptar_, pra zoti është i mëshirshëm. Nënkuptimi i
mosmëshirës është i shpjegueshëm në dritën e historisë.
Për mjaft shekuj grekët e kanë njohur shqiptarin vetëm
si sulmues, si pirat që grabit qytetet bregdetare, si ushtar
të dërguar në ishujt e Greqisë për ekspeditat
ndëshkimore, si xhandar ose si taksambledhës. Ana
fisnike e shqiptarit është e panjohur për grekun.

Është mjaft kureshtare që italianët, ndonëse kanë
pasur marrëdhënie të afërta e të gjata me Shqipërinë,
kanë në gjuhën e tyre vetëm një shprehje aspak e
këndshme: *Far l'Albanese* gjendet në të gjithë fjalorët e
mirë, për shembull, në fjalorin e Nikola Cingarelit
(Zingarelli), fjalë për fjalë do të thotë të _bëhesh sikur je
shqiptar_, që është një shprehje idiomatike për të thënë të
shtiresh si _njeri që nuk di gjë_. Ndoshta kjo shprehje vjen
që nga koha e Venedikut.

Gjatë mesjetës francezët kanë pasur marrëdhënie të
ngushta me Shqipërinë; në një pjesë të saj për afër njëqind
vjet kanë mbretëruar princa të derës Kapetiane. Në
kronikat e vjetra del një shprehje: "*fier comme un Albanais*" - krenar si shqiptar.

Njerëz nga ishujt britanikë duhet ta kenë vizituar
shpesh Shqipërinë gjatë kryqëzatave, rrugës për në
vendet e shenjta, ashtu siç ka ndodhur edhe me njerëz
nga vende të tjera, sepse rruga e Shqipërisë ishte nga
rrugët më të sigurta të asaj kohe, kur bëheshin udhëtime
të pasigurta nëpër det me anije të vogla. Por vizita të
tilla fluturake nuk kanë lënë gjurmë në histori. Për herë
të parë përmendet një grup anglezësh në Shqipëri më
1457. Atë vit një kalorës anglez me një kompani
harkëtarësh zbriti në Shqipëri për të ndihmuar
Skënderbeun në luftën kundër turqve. Nga këta ushtarë
anglezë kalorës që mbetën gjallë pas betejave në Shqipëri,
nuk kanë mbetur gjurmë, pasi u kthyen në atdheun e
tyre, sepse në atë kohë vendi ishte i përçarë nga Lufta e
Trëndafilave dhe nuk dihet gjë për përshtypjet që ata
mund të kenë sjellë me vete. Por tre a katër shekuj më
pas, kur pushtuan ishujt e Jonit, anglezët vendosën
marrëdhënie të ngushta e të gjata me Shqipërinë dhe na
kanë lënë disa vëzhgime të mprehta e të shkëlqyera për
karakterin e shqiptarëve, vëzhgime që shpesh janë të
favorshme, disa herë jo, por gjithnjë janë të çiltra, aq më
tepër që subjektet e këtyre studimeve kanë qenë njerëz
pa shkollë dhe nuk kishin mundësi as të falënderonin e
as të kundërshtonin.

Uiljam Martin Liku, i cili e nisi karrierën si inxhinier
ushtarak dhe e përfundoi si arkeolog i periudhës klasike,
punimet e të cilit edhe sot, pas më se një shekull, citohen
me respekt nga shkencëtarët profesionistë, disa herë
shkruan në librat e vet për tiparet e shqiptarëve.

_"Plutarku na njofton_, - shkruan kolonel Liku, - _se Pirroja
ka qenë një oborrtar i zellshëm dhe i kujdesshëm, kur ishte i
ri e kërkonte miqësinë e njerëzve të fuqishëm. Ky është në
përgjithësi karakteri i shqiptarëve. Ata janë të shqetësuar për
të siguruar favoret e eprorëve të tyre dhe u rrinë besnik sa
kohë që paguhen në rregull. Rebelimet e tyre, që ndodhin aq
shpesh, përgjithësisht i shkakton shpërdorimi i besimit nga
punëdhënësit, të cilët shpesh i hyjnë një ndërmarrjeje pa pasur
mjetet e mjaftueshme monetare, duke shpresuar se do t'u
shtohen paratë, kur të korrin sukses. Shqiptarët, që
përgjithësisht janë më të varfër se turqit, janë më të përmbajtur
në kërkesat e tyre, janë më të duruar e të qëndrueshëm, janë
më të vuajtur që nga fëmijëria."_ [^3]

Në një vend tjetër koloneli Lik bën këto vërejtje:


> "Ndryshe nga turku dembel e fodull ose nga fshatari grek i
varfër, që ka humbur gjithë gjallërinë nga pasojat e mjerimit
dhe shtypjes së vazhdueshme, këta shqiptarët janë të dalluar
për veprimtarinë e tyre të palodhur. Çdo pikë mbizotëruese
pranë rrugës kam parë se e kanë zënë një ose disa prej tyre, në
kohën që më dilte para syve, dhe dukej sikur bënin një garë
se kush do ta arrinte më parë. Gjithë pyetjeve për topografinë
ata u përgjigjen me përpikëri dhe me zgjuarsi të madhe,
ndërsa shpërblimi më i mirë për ta është leja që u jap të shohin
me goniometrin tim. Nuk ka gjëra më të ndryshme nga njëra-
tjetra sesa sjellja e shqiptarëve dhe sjellja e osmanëve, që janë
qeniet njerëzore më dembele e flegmatike, me përjashtim të
rastit kur i lëviz nga vendi ndonjë nxitje e jashtëzakonshme" [^4]


Hobhauzit, mikut të Bajronit e që u quajt më pas
lord Brauton, i kishte bërë shumë përshtypje ndjenja
kombëtare si një tipar i shqiptarëve.

> "Këtu ka, thotë ai, - një shpirt pavarësie dhe dashuri për
atdheun nga gjithë populli e kjo në një masë të madhe e
mënjanon dallimin e thellë që vihet re në pjesët e tjera të
Turqisë ndërmjet pasuesve të dy feve. Kështu, kur banorët
e viseve të tjera i pyet se çfarë janë, ata përgjigjen: "Jemi
turq" ose "Jemi të krishterë", ndërsa banori i këtij vendi
përgjigjet: "Jam shqiptar"... Ndjenja kombëtare bie fort në
sy në karakterin e tyre. Nëse ndonjë prej tyre largohet nga
vendi dhe duke rrugëtuar merr vesh se një bashkatdhetar i
tij banon në një fshat pranë të cilit mund të kalojë, ndonëse
nuk e ka parë e as nuk ka dëgjuar ndonjëherë për të, ai
ndërron rrugë dhe shkon për ta takuar. Disa herë kam qenë
dëshmitar i gëzimit që ata shprehin kur takohen kështu
rastësisht, e shfaqin më haptas sesa i tregojnë ndjenjat dy
anglezë miq në këto rasa. E gjithë mënyra e sjelljes së tyre
është e përzemërt dhe kur, pas një mungese të shkurtër,
ndodh që një shqiptar ndesh një të njohur, i jep dorën e
djathtë dhe e puth në faqe dhe po kështu bëjnë kur ndahen,
ndërsa po të jenë takuar në rrugë, kur largohen ca njëri
nga tjetri, qëllojnë me pistoletë ose me pushkë." [^5]


Po kështu një autor francez i shekullit të
nëntëmbëdhjetë, admirali Zhyrjen dë la Gravjerë (*Jurien de la Gravière*), i cili,
si komandant i flotës franceze në Mesdheun Lindor për
shumë vjet, u kishte bërë një studim të thelluar
shqiptarëve, ka vënë në dukje se "_Kombësia i bashkon
shqiptarët shumë më tepër sesa i ndan feja_" [^6]

Vëzhgimet e Hobhauzit për frymën kombëtare janë
me interes të veçantë për studiuesin, sepse ndërmjet
viteve 1878 dhe 1920 serbët e grekët, këta humoristë të
pavetëdijshëm, vazhdimisht janë përpjekur që, kundër
formimit të një shteti shqiptar, të shfrytëzojnë
argumentin se nuk ekziston kombi shqiptar. Fuqitë e
mëdha kanë qeshur me ta, madje një diplomat bëri një
pyetje, pa i mishuar fort, se a ka një gjë të tillë që quhet
kombësia greke, të dalluar nga kisha greke.

Hobhauzi vë re se shqiptarët "nuk janë me shpirt të
keq dhe kur bëhen të pamëshirshëm, kjo nuk vjen aq
nga parimi i hakmarrjes sesa nga pasioni i çastit. Tradhtia
ishte një ves që zor se e gjen ndërmjet tyre". [^7]

Por vëzhgimet më të mira në studimin e thelluar të
Hobhauzit janë për dëshirën e shqiptarëve për argëtim.

> "Kënaqësia e tij më e madhe, - shkruan Hobhauzi, - kur
nuk është i zënë me luftë, ishte të ngrohet në diell, të pijë
duhan, të hajë, të pijë raki, të dremisë ose të vijë rrotull në
kopshtin rreth kasolles së vet, duke i rënë lahutës me një
melodi të vetme. Ndonëse ishte i ngeshëm, përsëri ai ishte i
padurueshëm dhe i gatshëm të rrëmbejë pushkën e të fshihet
në pyll me thirrjen e parë të prijësit të vet.
Siç thotë Taciti, natyra e njeriut ishte çuditërisht e
paqëndrueshme, kur po ata njerëz janë sa përtacë, aq edhe të
pakënaqur që prehen... Por ngathtësia ose më mirë urrejtja
për punën, që vërehet te ky popull, në asnjë mënyrë nuk
shoqërohet me atë pamje rëndësie e dembellëku që e sheh
përgjithësisht tek turqit. Përkundrazi, shqiptarët janë të gjallë,
madje edhe lozonjarë; ndonëse lojërat e tyre popullore nuk
janë shumë aktive, përsëri ata kur lozin tavëll dhe lojëra të
tjera ulur, e tregojnë kënaqësinë me shpërthime të forta të
qeshurash ose me shenja të tjera gëzimi fëmijëror. Gjithashtu
kanë shfaqje shumë të forta kur shprehin pëlqimin ose
mospëlqimin e tyre dhe meqë fare pak e zotërojnë veten, si
dhe gjithmonë parapëlqejnë forcën kundrejt dredhisë, ata nuk
kujdesen për t'i fshehur pasionet e tyre" [^8]


Libri i Hobhauzit e bëri Bajronin që të mos shkruante
shumë gjatë për Shqipërinë. Poeti na e thotë vetë kështu:


> "Për Shqipërinë dhe banorët e saj nuk kam dëshirë të
zgjatem shumë, sepse këtë do ta bëjë shumë mirë
bashkudhëtari im në një libër, që ka shumë mundësi të
dalë nga shtypi përpara këtij ("Çajld Haroldit"), e prandaj
as dua ta ndjek atë, as t'i dal përpara."


Pastaj Bajroni bën disa vërejtje kureshtare për shqiptarët dhe malësorët
skocezë:


> "Arnautët ose shqiptarët më kanë bërë përshtypje të
fortë me ngjashmërinë që kanë me malësorët e Skocisë nga
veshja, shtati dhe mënyra e jetesës. Edhe malet e tyre dukeshin
si të Kaledonisë, vetëm me një klimë më të butë. Fustanella e
tyre, ndonëse e bardhë, ndryshe nga kilti, shtati i thatë e i
gjallë, e folmja e tyre që tingëllon si keltishtja dhe zakonet e
tyre të rënda, që të gjitha më kujtonin Morvenin." [^9]


Nënës së vet Bajroni i shkruante: *"Mua më pëlqejnë
shqiptarët"* dhe letrat e tij dërguar nënës nga Shqipëria
janë plot me hollësi piktorike.

Po në atë periudhë të Likut, Hobhauzit dhe Bajronit,
Shqipërinë e vizitoi dhe një klerik i kishës së Anglisë,
hirësia T.S. Hjuz, i cili në dy vëllimet e udhëtimeve ka
këto shënime të ngjeshura për natyrën e shqiptarit.

*"Nga temperamenti shqiptarët janë pak grindavecë dhe
rrallë ta falin goditjen; pa asnjë dyshim nuk u mungon
talenti epërsia dhe ishte në fakt i shënuar që tre burrat
më të mëdhenj që ka nxjerrë Turqia në këtë shekull, që të
gjithë e kanë prejardhjen nga Shqipëria."* [^10]


Disa vjet më pas Xhorxh Finlej (George Finlay), historiani i
kryengritjes greke, duke folur për rolin që kanë luajtur
shqiptarët në Greqi, gjen tek ata të gjitha tiparet e
karakterit shqiptar, që i analizon me këto fjalë:


> "Hidriotët e të gjitha shkallëve shfaqin karakterin e
veçantë të racës shqiptare: ishin krenarë, fodullë, të
pashtruar dhe të etur për fitim. Paresia (domethënë: shtresa
e lartë), ishin ziliqarë dhe kërkues, populli ishte i pagdhendur
dhe i dhunshëm. Por dhe të dyja palët kishin disa virtyte të
shkëlqyera dhe dalloheshin prej grekëve sepse e donin të
vërtetën dhe ishin të ndërgjegjshëm kur plotësonin atë që
merrnin përsipër." [^11]

Për një mendim të fundit nga britanikët po vij në
kohën tonë dhe do të citoj të nderuarin Sër Edvin Piërz (Sir Edwin Pears),
i cili ka pasur një përvojë pothuaj prej gjysmë shekulli
me shqiptarët dhe prandaj meriton plotësisht të quhet
autoritet. Pesë cilësitë që ai i rendit si karakteristika të
shqiptarëve janë: kalorësia, mirësjellja, pavarësia,
toleranca, besnikëria. "Ata kanë zgjuarsi, - thotë Sër
Edvin, - dhe një dinjitet e mirësjellje që të bën përshtypje
të mirë." Ai e pranon se e kanë si të metë tiraninë:
"Shqiptari i veriut jashtë vendit të vet e ka treguar veten
një tiran të pazotin, - thotë Sër Edvin, por, - shton ai në
mënyrë domethënëse, - pika për të cilën unë po tërheq
vëmendjen këtu është se ndërmjet tyre ka pasur edhe
një përzierje gjaku serb." [^12]

Dhe pikërisht kjo është çështja, sepse sa herë ka
ndodhur që shqiptarëve t'u ketë munguar instinkti i
kalorësisë, për të mos e prishur atë që është më i dobët,
gjithmonë ka dalë se një shqyrtim i imët ka treguar që
ata kanë qenë shqiptarë të përzier me slavë.

## II

E vlen të vihet në pah se askush në këtë galeri
vëzhguesish, me sa duket, nuk e ka gjetur karakteristikën
më kryesore të shqiptarëve e pikërisht atë, pa njohjen e
së cilës historia e tyre do të mbetej një mister, pra
individualizmin e tyre.

Një studiues gjerman, dr. Herbert Luis, i cili, siç e
kemi thënë tashmë, u ngarkua nga qeveria shqiptare për
të studiuar topografinë e vendit, pohon se në Shqipëri
nuk ekziston një dukuri e tillë si turma.

> "Një nga përshtypjet më të forta, - thotë dr. Luisi, - që
më ka lënë kontakti i gjatë me popullsinë shqiptare, është
me siguri kjo: që çdo shqiptar është një njeri me vetëbesim.
Çdo individ, qoftë i zgjuar ose budalla, ka një aftësi të
habitshme për të vendosur vetë dhe e vë në kartë pasurinë
e gjakut të tij në një mënyrë prej biznesmeni. Nën një situatë
të paqartë, kushdo pa asnjë kufizim, qoftë i madh ose i
vogël gjykimi i tij, merr pjesë në mënyrë të ndjeshme e
ndërkaq secili ishte gati të marrë një nismë të fuqishme.
Shkurt, nuk ka masa indiferente në Shqipëri." [^13]


Mungesa e kësaj fryme të kotësisë mund të jetë
interesante, po ajo ka pasur pasoja fatale për unitetin e
Shqipërisë. Për shkakun se shqiptari gjithmonë ka dashur
të marrë pjesë personalisht, drejtpërdrejt, madje edhe
pa ndërmjetësinë e delegatëve, për diskutimin e çështjeve
të gjithë shoqërisë, ideja e tij për qeverinë nuk i ka
kapërcyer kufijtë e qytetit ose të malit të tij. Ashtu si
për grekët e lashtë dhe italianët e mesjetës, ideali i
shqiptarit ka qenë qyteti-shtet. Dhe kur një nevojë
kombëtare kërkonte unitetin e veprimit, vetëm pas
bisedimesh pa fund, arrihej të vendoseshin masat e
përbashkëta që do të merreshin ndonjëherë tepër vonë.
Sa herë që në të kaluarën është pushtuar Shqipëria,
gjithmonë kjo ka ndodhur për shkak se ka munguar një
qëndresë e bashkërenduar. Jo shumë larg, në fund të
shekullit të tetëmbëdhjetë autorët anglezë e francezë
flasin për Shqipërinë si konglomerat i një numri të madh
republikash të vogla dhe njësish gjysmëfeudale,
nganjëherë të lidhura në grupe, nganjëherë krejt të
veçuara e të mënjanuara, që e njihnin sulltanin si një
sundimtar të largët e të papërcaktuar, i cili nuk ndërhynte
në qeverisjen lokale. Është interesante të krahasohen dy
sundimtarë të Shqipërisë në vitet e fundit të shekullit të
tetëmbëdhjetë dhe në fillim të shekullit të
nëntëmbëdhjetë: Ali Pashë Tepelena në Jug dhe
Karamahmud Pashë Bushatlliu në Veri. Që të dy kanë
qenë shqiptarë dhe që të dy kanë pasur sukses. Por Ali
Pashën e urrenin, sepse me gjithë padijen dhe krimet e
tij, ai e kishte nocionin e një bashkimi të disiplinuar dhe
me dorë të përgjakur i shtrëngoi t'i bindeshin një
autoriteti qendror, duke i shpartalluar pa mëshirë ata
që do të kundërshtonin, ndërsa Karamahmudin e donin,
sepse ai kishte konceptin tradicional për një qeveri që
nuk ndërhyn dhe ruan tolerancën patriarkale kundrejt
mosmarrëveshjeve lokale.

Megjithatë duhet mbajtur parasysh se, megjithëqë
shqiptari është tepër i pavarur dhe tepër individualist e
prandaj nuk pranon t'i nënshtrohet ndikimit të askujt
kundër vullnetit të vet, ai përsëri beson fort te prejardhja
dhe tek e drejta e precedencës, si dhe te gjithçka lidhet
me ide të tilla. Për shembull, në historinë e kryengritjeve
shqiptare ka një tipar unik të çuditshëm: kryengritjet
kanë nisur disa herë pa asnjë arsye tjetër, veçse për të
kundërshtuar caktimin si qeveritar të një njeriu që nuk
ka mbështetje farefisi. Jo shumë kohë më parë (që të
jemi të përpiktë, më 1896), sulltani pati caktuar një
qeveritar të ri të përgjithshëm për Shqipërinë e Veriut,
ndërsa popullsia rroku armët dhe shpalli se nuk donte
të qeverisej nga një aga i ri. Një gazetar francez i asaj
kohe ka shënuar se "këta shqiptarët kanë një mënyrë të
menduari si të Montmorensit" (natyrisht, kjo do të thotë
si të dukës së madh të Montmorensit, të cilit ia prenë
kokën më 1632). Mirëpo qëndrimi i shqiptarëve është
pak më ndryshe: ai mbështetet në përvojën se njerëzve të
rinj shpesh u mungon vetëpërmbajtja. Një nga thëniet
më popullore në Shqipëri është: *"Kur u bë evgjiti pashë,
puna e parë vari të atin."* Kjo copë e filozofisë popullore
është ana përgjegjëse shqiptare e proverbit anglez:
*"Hipe lypësin mbi shalë dhe ai do ta ngasë kalin sa t'i dalë fryma."*


Një veçanti tjetër e shqiptarëve është _neveria e
përgjithshme ndaj dënimit_. Meqë ndërhyrja e një autoriteti
qendror në liritë lokale e individuale ndihet si uzurpim i
pushtetit, ligjet e vëna nga një autoritet i tillë quhen në
thelb të padrejta dhe zbatimi i tyre, sado e rëndë që të ketë
qenë shkelja, vështrohet thjesht si një veprim i paligjshëm.
Për më tepër, njëfarë ndjenje patriarkale bën që të shmangen
masat e rënda ndëshkuese. Dënimi me vdekje përgjithësisht
quhet diçka e tmerrshme, ndërsa është një fakt i shënuar
që sot, ashtu si dhe në shekujt e kaluar, nuk mund të gjesh
njeri në Shqipëri që të pranojë detyrën e xhelatit për të
varur. Për të ekzekutuar vendimet me vdekje të dhëna nga
gjyqet, policia është e detyruar të gjejë evgjitë, të cilët
kundërshtojnë me të madhe e megjithatë e kryejnë këtë
ceremoni të tmerrshme dhe, natyrisht, në një mënyrë
amatorësh, që ia zgjat vuajtjet viktimës.

Veçanërisht urrejnë shqiptarët vendimet me vdekje
për arsye politike. Njerëzit e ndiejnë se, të paktën për
këtë anë, si rregull duhet të jetë butësia. Kjo të kujton
një pjesë nga vepra e Skotit _"Luhatjet"_. Një prijës i ri nga
malësia skoceze ra rob, pasi humbi në një betejë ku kishte
shkuar për të mbrojtur një çështje shtetërore; e dënuan
me vdekje dhe para se ta ekzekutonin i tha një shoku të
vet anglez: *"Ky ligji për tradhti të lartë është një nga
bekimet që vendi juaj i lirë i ka dhënë Skocisë plakë e të
varfër; me sa kam dëgjuar unë, ligjet e saj kanë qenë
shumë më të buta."* Po të ndërrohen emrat dhe situatat,
kjo shprehje mund të vihet pa gabim në gojën e çfarëdo të
dënuari politik shqiptar me vdekje. E vlen të vihet në dukje
se sipas [kanunit të vjetër shqiptar të Lekë Dukagjinit](https://fletoret.com/leke-dukagjini/kanuni/), një
figurë interesante e sadopak misterioze, që i dha Shqipërisë
një kanun të ligjeve mesjetare, i cili ka qenë në veprim deri
kohët e fundit në malësitë e Shqipërisë së Veriut, vetëm tre
dënime mund të jepej ligjërisht nga autoritetet: *gjoba,
djegia e shtëpisë së fajtorit, dëbimi nga krahina, por nuk
pranohen as burgu e as dënimi me vdekje*. Dhe meqë është
fjala, kjo butësi e ligjit shpjegon pse ka lulëzuar hakmarrja
në Shqipëri, aq sa brenda caqeve të caktuara ajo përfundoi
duke u pranuar si një e drejtë ligjore.

Një koncept interesant shqiptar është se një burrë që
është burgosur, e fiton gjendjen e mëparshme morale,
pasi e ka kryer dënimin. Një herë bëra një gabim, duke
folur për dikë si "ish i dënuar". Ra një heshtje e plotë
dhe pas pak njëri nga njerëzit e pranishëm tha: "Ai burrë
e ka bërë dënimin, kurse ju tani po i jepni një dënim të
ri, duke u rikujtuar njerëzve të kaluarën e tyre." Një
nëpunës shteti, që disa vjet më parë e kishin futur në
burg për përvetësim parash, u caktua në po atë punë,
menjëherë pasi doli nga burgu dhe, duke qenë njeri i
zgjuar e i zoti, u ngrit shpejt në detyrë dhe arriti më në
fund të zërë një post mjaft të lartë. Por atëherë zuri të
merrte ryshfete me të dyja duart dhe më në fund e hodhën,
këtë radhë ndoshta për herë të fundit. Kështu shqiptarët
mund ta shihnin se koncepti i tyre për dënimin, që nuk
ka të bëjë me karakterin e njeriut, në fund të fundit mund
të jetë i gabuar dhe ka njëfarë të vërtete në mendimin e
kundërt mbizotërues në vendet e tjera dhe që mund të
përmblidhet në thënien e parë: *"ai që ka qenë një herë
kriminel, është gjithmonë kriminel."*

Kur u përurua një burg i ri model në Gjirokastër, nja
dymbëdhjetë vjet më parë, një ministër mbajti një fjalim
pompoz drejtuar të dënuarve, duke u thënë se gjatë kohës
së burgimit ata do të kishin mundësinë të arsimoheshin
dhe, po të silleshin mirë, kur të liroheshin do të kishin
mundësinë të gjenin punë në shtet. Ndërmjet lëndëve të
tjera që mësoheshin në këtë burg ishin, në mënyrë mjaft
kureshtare, edhe _mirësjellja_ dhe _etiketa_. Kjo ngjalli disa
komente sarkastike nga shkrimtarët shqiptarë me një
ndjenjë humori. Disa vjet më vonë më rastisi që të takoja
një funksionar të rëndësishëm dhe i sugjerova që të dy
klasikët e mëdhenj të sjelljeve të mira, pra *"Letrat"* e Erlit
të Çesterfildit dhe *"Oborrtaro"* i kontit *Baldassare Castiglione*
duhej të përktheheshin për përdorim në lëndën e etiketës
në burg. Me sa duket, ai nuk e vuri re që unë po bëja
shaka; më bëri disa pyetje për botimet më të mira të këtyre
dy klasikëve dhe më kërkoi që t'i tregoja ndonjë përkthyes
të zotin. Megjithatë ai mund të ketë kuptuar lojën dhe do
të më jetë përgjigjur me po atë ton të ironisë së thatë. Kjo
mënyrë bisede nuk është e rrallë ndërmjet shqiptarëve,
kur secili dyshon se tjetri e ka me ironi dhe vazhdon me
një mënyrë të qetë e të patrazuar.

Është vendi të citojmë tashti një thënie të famshme
shqiptare: *"Tjetrin vraje, por mos e shaj."* Nuk ka gjë tjetër
që ta ketë bërë qeverinë e fundit osmane të mos kishte
popullaritet, sesa mënyra fyese me të cilën kadilerët i
zhvillonin hetimet paraprake. Një gjykatës i këtij tipi
erdhi një ditë nga Stambolli, i shkolluar mirë për
procedurat ligjore, por nuk merrte vesh fare nga
psikologjia e popullit. I sollën përpara një të pandehur
dhe një nga gafat e tij të para ishte se e shau burrin si
*brinar*. Shqiptari i fyer tha me zë të ulët se nuk mund t'ia
kthente këtë kompliment, meqë nuk dinte asgjë për të
shoqen e prokurorit, vetëm se ishte i sigurt për një gjë: se
ai ishte frikacak. Pastaj ditën kur u hap gjyqi, kur pa
kunatin e tij në sallë, ai iu kthye atij dhe i tha: "Ky njeri,
duke treguar me gisht prokurorin, më ka thënë se motra
jote është kurvë." Gjykatësi me përvojë që ishte në tryezë,
u përpoq ta ndreqte punën duke shpjeguar se në turqishten
*brinar* nuk do të thoshte se një burrë e tradhton e shoqja,
por ka në përgjithësi kuptimin *njeri i keq*. Megjithatë ky
shpjegim nuk e ndreqte punën dhe pas disa ditësh
prokurori u gjet i vdekur me një plumb në trup. Është e
pamohueshme se ndjekjet penale në Shqipëri, ajo që në
Amerikë quhet "shkalla e tretë", nuk janë aspak të
panjohura dhe nuk shoqërohen fare me sharje e fjalë fyese
të drejtuara të pandehurit. Gjyqet shqiptare, siç mendoj
unë, janë më të sjellshmet në botë, nëse mund të flasim
për mirësjellje në çështje kur një njeri përpiqet ta fusë në
kurth tjetrin për pohime që i sjellin dëm.

Një tipar pa dyshim fatkeq i shqiptarëve dhe tipar
mjaft i dukshëm është mungesa e plotë e idealizmit. Në
një vend ku njerëzit vdesin aq kollaj për hiçgjë, nuk është
dëgjuar që të vdesë dikush për një ideal ose çështje. Do
të kërkonte shumë kohë të shpjegohej përse Shqipëria
nuk e ka fituar lirinë më herët dhe ka një listë të shkurtër
të dëshmorëve për lirinë kombëtare. Akte të trimërisë e
të devotshmërisë, që kanë shkaktuar vdekjen e mijëra
njerëzve, mund ta bënin të dukej i rremë pretendimi im
për mungesën e idealizmit. Por besnikëria e verbër ndaj
traditave të ngulitura dhe kanuni çfarëdo për nderin janë
pothuaj akte mekanike, që nuk nënkuptojnë se dikush e
rrezikon jetën për një ideal të zgjedhur lirisht.

Është folur shumë për mikpritjen e shqiptarëve dhe
kjo është fare e vërtetë. Kjo frymë mikpritjeje deri në
njëfarë shkalle kufizohet nga një prirje për të pasur
dyshime tek të huajt. Nuk ka njeri më të druajtur dhe
më të rrudhur sesa një shqiptar që ballafaqohet me të
porsaardhurit. Në breznitë e mëparshme vizitorët e huaj,
me përjashtim të rasteve kur paraqiteshin si duhet prej
dikujt, dyshoheshin se ishin spiunë, që kishin ardhur
për të bërë hartat e vendit dhe për të mbajtur shënimet
e nevojshme për ndonjë pushtim të planifikuar. Tozeri
na rrëfen për vështirësitë që ndeshi njëherë, kur u përpoq
të vizitonte një kullë të vjetër. Ai dhe bashkudhëtari me
të "... e nisën sulmin kundër kullës duke përdorur një
gur të madh, meqë mungonte trakullorja, sepse derën e
kishin shulur fort dhe ne dëgjonim të zotin që lëvizte
lart në katin e sipërm. Në fillim ai bëri sikur nuk na
dëgjonte dhe, kur më në fund zbriti, nisi një dërdëllisje
para se të na pranonin brenda; siç i tha përkthyesit tonë
fshehurazi, ai nuk mund ta kuptonte pse nuk donim ta
shihnim këtë vend, nëse nuk kishim ndër mend që të
vinim më pas si pushtues". [^14]

Sot dihet fare mirë se ndjenjat e dyshimit kundër të
huajve janë zhdukur krejtësisht lidhur me vizitorët që
nuk vijnë nga Evropa Juglindore. Zonjusha Durham,
që ka shëtitur gjithandej në Shqipërinë e Veriut në fillim
të këtij shekulli, na jep si shembull të mikpritjes shqiptare
një vizitë që ka bërë në një kasolle prej balte, ku i zoti i
rreckosur me një mirësjellje të zgjedhur i ftoi të rrinin:
"Ne jemi të varfër, - u tha ai. - Bukë, kripë e zemër, kjo
është gjithçka që mund t'ju ofrojmë, por ju jeni të
mirëpritur dhe mund të qëndroni sa të doni." [^15]
Një tipar tjetër i karakterit të shqiptarëve, që është
vënë në dukje shpesh nga vëzhguesit, është _ndërshmëria
e tyre e rreptë_. Standarti etik i shqiptarëve është _besa_, pra,
fjala e dhënë. Pavarësisht nga rrethanat, kur një shqiptar
jep fjalën, ajo nuk mund të shkelet dhe nuk ka nevojë
për asnjë lloj marrëveshjeje të shkruar. Si pasojë, kuptimi
i fjalës _"i pabesë"_ është shkelja e fjalës së dhënë dhe pabesia,
për të cilën tashmë kemi folur.
Në një varg hartash tregtare shoqëruar me tekst, të
botuara më 1886 nga ministria franceze e Tregtisë,
fashikulli kushtuar Shqipërisë i njofton eksportuesit se
nuk ka nevojë për marrëveshje të shkruara për shqiptarët,
sepse fjala e tyre e thënë ka mjaft peshë dhe nuk njihet
asnjë rast që ta kenë shkelur. [^16]
Henri N. Breilsford, në librin e tij të njohur për
Maqedoninë, ka këtë anekdotë:
"Gjëja më kuptimplotë nga të gjitha ishte pyetja
lakonike me të cilën iu përgjigj kërkesës sime një peshkop
bullgar. "A i besoni atij?" - e pyeta unë. - "Ai është
shqiptar. Apo nuk është?" - ishte përgjigjja. - Për shekuj
me radhë sllavët dhe shqiptarët kanë qenë në armiqësi
të pandërprerë për vdekje. Dhe ja, ky është komenti i
një armiku për karakterin e tjetrit".[^17]

Madje, edhe pas ankthit të Luftës Botërore, kur
Shqipëria u bë kundër dëshirës fushë beteje për disa
kombe dhe dëshmitare e shfaqjeve të përditshme të
pandershmërisë lakuriqe (ushtarët e huaj i parashikonin
kuponat për cigare si kartëmonedha dhe ua jepnin bujqve
të paditur, që nuk dyshonin se për t'u blerë mallra
oficerët mashtronin popullin dhe njëri-tjetrin ose shisnin
mallrat e vjedhura nga depot ushtarake e kështu me
radhë), përgjithësisht me sa duket, ndershmëria shqiptare
doli e paprekur, ndonëse pak e tronditur.


## III

Le të vazhdojmë ende në disa drejtime të tjera për të
parë çelësat e tjerë që kanë të bëjnë me karakterin e
popullit shqiptar.

Shqiptarët nuk janë aq të prirur për fjalë të shumta.
Autori francez, *Hyacinthe Hecquard*, i
cili ka qenë konsull i Francës në Shkodër për shumë
vjet dhe e njihte mirë Shqipërinë e Veriut, vë në dukje
shkurtësinë me dinjitet të fjalimeve në kuvendet
popullore. Megjithatë kjo heshtje me dinjitet nuk është
e dukshme për brezin më të ri të shqiptarëve, që kanë
studiuar në universitetet e Italisë, Francës, Austrisë dhe
të vendeve të tjera.

Në një komb që ka shpirtin e aventurës, do të ketë edhe
ca vend për bixhoz. Shqiptarët janë humbës të mirë. Kur
kam qenë fëmijë, kam dëgjuar për një hanxhi, i cili u ul me
disa klientë për një lojë bixhozi, i humbi të gjitha paratë
dhe pasuritë e luajtshme dhe më në fund e vuri në bixhoz
edhe hanin dhe e humbi. Atëherë thirri një noter, ia kaloi
pasurinë fituesit, u përshëndet me të gjithë dhe zuri e iku
pa asnjë ankesë. Të burgosurit shqiptarë kanë shpikur një
tip me të vërtetë origjinal për bixhozin. Meqë nuk u lejohej
të mbanin as letra e as zare, atëherë një ditë filluan këtë
lojë: gjatë kohës së pushimit ulen rreth e presin mizat,
atij që i vjen të parit një mizë, fiton një pikë. Kjo shpikje
gjeniale i përket kohës së sundimit osman.


Një e metë që zakonisht nuk gjendet në karakterin e
shqiptarit, është provokimi. Megjithatë në të kaluarën
ka pasur një tip ngacmues të përbuzur, i cili kishte kënaqësi
të provokonte përleshje vetëm për hir të qejfit. Tipa të
tillë hynin në kafene ose në ndonjë vend tjetër me shumë
njerëz dhe e lëshonin një cep të brezit që të zvarritej për
tokë pas tyre. Dhe sapo dikush pa e parë e shkelte cepin
e brezit (dhe kjo ishte një gjë që doemos do të ndodhte),
ata ktheheshin, nxirrnin jataganin dhe i kërkonin
shkelësit që të nxirrte edhe ai jataganin e të ndesheshin.
Mbretërimit të këtyre provokimeve i dha fund më shumë
hyrja e pistoletës sesa trysnia e policisë.

Unë besoj se dihet gjithkund që shqiptarët janë
tolerantë për besimet e tjera dhe, ndoshta, ky është i
vetmi vend në Evropë, ku nuk ka pasur luftëra fetare.
Për këtë arsye disa kanë folur shpesh për "skepticizmin"
shqiptar.

Thënia mesjetare franceze "Krenar si një shqiptar"
është cituar herë tjetër dhe të rikujtojnë vargjet e lord
Bajronit në "Çajld Haroldi":


> Këtu shqiptari ecën kryelart, Greku dëgjohet duke pëshpëritur.

Krenaria ishte gjithmonë budallallëk, përveç që është
edhe qesharake. Megjithatë, kurdoherë ka interes të
bëhet studimi psikologjik i shkaqeve që fshihen prapa
krenarisë. Në librin e tij _"Malësia e Turqisë"_ Tozeri ka
një pjesë argëtuese:

> "Shpejt pasi lamë pas Elbasanin, ne e kaluam përsëri
Shkumbinin, që këtu ishte një rrjedhë e gjerë dhe e cekët.
Duke ecur gjatë luginës, ndeshmë një numër të madh djemsh
me pamje të sëmurë, punën e të cilëve e tregonin mirë armët
dhe shibukët e gjatë: do të ishin roja ose grabitës ose që të
dyja bashkë, sepse vija ndarëse ndërmjet këtyre dy shtresave
është tepër e hollë. Është kënaqësi të vësh re përzierjen
kureshtare të krenarisë me varfërinë, që dukej qartë te disa
nga këta burra. Mund t'i shihnit duke u krekosur me
fustanellat e bardha të ndotura, ndërsa mbanin trupin drejt,
dridhnin mustaqet e qeshnin hedhur mënjanë, kurse e bënin
veten sikur ishin zotërinj tepër të hollë, sa që nuk bëgenisnin
t'u hidhnin sytë kalimtarëve si ju, e megjithatë gjithçka e
tyre flet për mjerimin më të madh. Gjithashtu edhe mënyra
me të cilën e mban zakonisht një shqiptar pushkën hedhur
mbi zverk, me të dy krahët shtrirë në dy cepat e saj, i shton
një ngjyrë shkujdesie pamjes së tij. [^18]

Ajo që ishte një gjëzë për Tozerin, është fare e qartë
për çdo shqiptar. Krenaria ishte një gjendje e mendjes
pavarësisht nga pasuria ose rrethanat dhe djemtë që ka
parë Tozeri, i përkasin një tipi të njohur mjaft mirë. Brez
pas brezi ata me shpatë ose me pistoletë në dorë kanë
ruajtur pavarësinë e tyre kundër kufizimeve qeveritare të
Turqisë. Ata ia kanë dalë të kundërshtojnë pagimin e
taksave, i janë kundërvënë rekrutimit ushtarak, kanë
mbrojtur doket e ligjet e kanunit dhe në mënyrën e tyre
e kanë ndier veten njerëz të lirë. Ndërsa popujt e tjerë i
kanë përqendruar energjitë e tyre për të nxjerrë para, për
të grumbulluar sende të bukura ose për të kaluar kohën
këndshëm me rrugë të ndryshme, këta njerëz të thjeshtë
e të ashpër kanë pasur vetëm një qëllim në jetë dhe e kanë
arritur disa herë me çmimin e vdekjes së njerëzve të
familjes së tyre: të jenë individualisht të lirë kundër ardhësve.

Ky është një program i marrë, që injoron gjërat më të
hollë të jetës dhe vetëkënaqësinë që rrjedh nga bindja ndaj
rregullave të arsyeshme. Krenaria e tyre, sado qesharake
që mund të jetë, megjithatë nuk është përtej mundësive
për t'u shpjeguar. Meqë është rasti, fustanellat e bardha,
që i janë dukur "të ndotura" Tozerit, do të kenë qenë
ndoshta diçka krejt tjetër. Ka qenë zakon i përgjithshëm
në Shqipëri për t'i zhytur fustanellat e bardha në dhjamë
deleje të tretur me qëllim të dyfishtë: për t'i bërë që të
mos u depërtonte uji dhe që të mos dukeshin mirë në
largësi. Kur isha fëmijë, unë e kam parë këtë punë dhjetëra
herë që e bënin burrat me armë (shqip i quajnë trima) në
shtëpinë e babait tim. Pasi i nxirrnin nga kazani, i varnin
fustanellat për t'u tharë dhe pastaj me hekur të nxehtë u
bënin palat. Pas kësaj ato merrnin një ngjyrë të përhime
të zbehtë, por nuk ishin aspak të ndotura.

Përgjithësisht Tozeri ka një qëndrim kritik kundrejt
shqiptarëve. Ai ishte më tepër studiues klasik e nuk
mund të gjente gjë me interes në Shqipëri. Prandaj vlen
të vihet në dukje se i ka tërhequr vëmendjen një
mënyrë tradicionale për të kaluar kohën në jetën
shqiptare e pikërisht gjëzat, të cilat gjatë shekujve kanë
qenë për shqiptarët ashtu siç janë fjalëkryqet dhe bejtet
për një pjesë të popullit amerikan. Tozeri shkruan:

> "Që shqiptarët janë të zgjuar e me imagjinatë të zhvilluar,
e tregojnë vjershat e përrallat e tyre e sidomos gjëzat e tyre,
nga të cilat *Hahn-i* na ka lënë një përmbledhje të gjerë.

Më poshtë po sjellim disa shembuj të përshtatshëm;
përgjithësisht ato paraqiten në trajtën e gjërave të
ngjashme dhe pasohen nga pyetja: "Ç'është?"

Ara e bardhë, fara e zezë, e mbjell me dorë, e korr me
gojë? - Letra e shkruar. (Është shumë interesante që kjo
fjali e fundit ilustron mënyrën se si njerëzit gjysmë të
arsimuar e përfytyrojnë një dorëshkrim!)

> I ati me roba jeshile, i biri me rroba të kuqe? - Karafili
i çelur. <br>
> Lopa e bardhë milet e majmuni hidhet? - Boshti me
furkën. <br>
> Ka s'është, brirë ka; gomar s'është, samar ka; ngado shkon,
lëshon gjurmë? - Kërmilli. <br>
> Lesh përbrenda; mish përjashta? - Qiri prej dhjami". [^19] <br>

_"Bleta Shqiptare"_ e Mitkos ka gjithashtu një
përmbledhje gjëzash, nga të cilat po japim disa që mund
t'i pëlqejnë lexuesit:


> "Dy vëllezër mbajnë zjarr në dorë e s'digjen. - Masha. <br>
> Helli prej mishi, mishi prej hekuri. - Unaza. <br>
> Gjithë ç'flitet përmbi dhe, në një vrimë futet. - Veshi. <br>
> I ati pa zjarr, i biri mori sefere. - Tymi dhe zjarri. <br>
> Dy vëllezër janë pranë e një brez i ndan në mes. - Sytë
dhe hunda. <br>
> Në ç'të ecësh, gjithë të shkon, heq shtëpinë me vete. - Breshka". <br>


Dy mjete të tjera popullore të shprehjes midis
shqiptarëve janë muzika dhe vallja, ndërsa teatri nuk
mund të lëshonte rrënjë gjatë kohës kur Shqipëria
sundohej nga turqit. Muzika ka qenë kryesisht në
formën e këngëve, e mbështetur në përrallat e legjendat
popullore. Vetë këngët janë monotone e të zymta, po
ato janë i vetmi shembull i një muzike të vjetër
popullore që përmban disa zëra të ndryshëm, ndërsa
në vendet e tjera këngët popullore këndohen si
homofonike. Është shprehur mendimi se muzika
polifonike mund të ketë pasur origjinën në Shqipëri;
ku nuk mund t'u binte në sy kjo gjë e veçantë
italianëve që e kanë vizituar vendin në Mesjetë. Këngët
zakonisht ndahen në tri pjesë: ndërsa dy veta këndojnë
në dy linja krejt të ndryshme, ndonëse fare qartë të
lidhura, një grup mban ison në *sostenuto* të
krahasueshme me *point d'orgue*. Zonja Meri Uortli
Montegu, që ka udhëtuar përmes Turqisë më 1717, i
pa kalimthi shqiptarët dhe thotë për ta:

> "Ata vishen e armatosen me shpenzimet e veta, janë
përgjithësisht djem të rinj të fuqishëm, të veshur me shajak
të bardhë e të pastër, mbajnë pushkë shumë të gjata, që i
hedhin në sup sikur nuk e ndiejnë peshën e tyre, kurse prijësi
i tyre këndon një lloj melodie të papërpunuar, që nuk është
e pakëndshme, ndërsa të tjerët i mbajnë ison." [^20]

Zonja Meri nuk ka arritur të dallonte se nuk ishte
një melodi, por dy, të përziera në një lloj kundërpunkti
primitiv.

Meloditë e valleve janë të një tipi tjetër krejt të
ndryshëm: është një muzikë e gjallë dhe me ritëm të
mirë, nga e cila janë botuar vetëm pak shembuj.

Shumë është shkruar për vallen kombëtare shqiptare,
që nga disa autorë është krahasuar me vallën pirrike të
grekëve të lashtë. Një përshkrim të mirë na e ka dhënë
hirësia e tij T.S. Hjuz, i cili e ka vizituar Shqipërinë në
fillim të shekullit të nëntëmbëdhjetë.

> "U kënaqëm edhe më shumë nga një lloj tjetër argëtimi,
që e pamë te *arvanitikoja*, ose vallja kombëtare e
palikarëve shqiptarë, që e ekzekutuan disa nga rojat më
të shkathëta të vezirit, të cilin e kishin ftuar për vizitë.
Lëvizjet dhe figurat e këtij ushtrimi shërbenin për të
paraqitur gjallërinë e habitshme dhe forcën muskulore të
këtyre malësorëve të ashpër, të cilët, të kapur fort dorë për
dore, lëvizën për njëfarë kohe ngadalë para e prapa, pastaj
vrapuam rrotull me një lëvizje të shpejtë rrethore në
përputhje me nxitjet e muzikës dhe të zërave të tyre deri
në kupë të qiellit; ndërkaq udhëheqësi ose korifeu, që
ndërrohej shpesh, bënte kërcime të habitshme, duke u
përkulur përpara, aq sa balli gati i prekte tokën dhe pastaj
hidhej në ajër me hovin e telit të një barku, ndërsa flokët
e tij të gjatë i valëviteshin në një peshtjellim të egër
përmbi supe." [^21]

Hjuzi nuk e ka vënë re që një pjesë e valles luhej mbi
majat e gishtave. Vallja shqiptare duhet të kërcehet me
veshjen kombëtare, atëherë del në pah e gjithë bukuria
e saj e çuditshme, por ajo mund të jetë pak qesharake,
kur kërcehet me një kostum të zakonshëm me
pantallona, siç e kam parë disa herë.


## IV

Një anë tjetër e karakterit shqiptar është përkushtimi
i thellë i njeriut ndaj prindërve dhe familjes. Kjo ndjenjë
e natyrshme, si kudo gjetkë, merr një formë më të
mprehtë në Shqipëri, ku familja është një njësi shoqërore
që në një shkallë të gjerë zë vendin e shtetit në mendimin
e njerëzve. Fëmijët rriten me traditat pak a shumë
patriarkale për të respektuar më të mëdhenjtë e mbi të
gjithë babanë, fjala e të cilit sa të jetë gjallë është ligji
brenda caqeve të familjes. Ndërsa kur vdes babai,
autoritetin e të zotit të shtëpisë e merr mashkulli më i
moshuar i familjes. Nuk ishte nevoja të thuhet se një
femër e shtëpisë, me përjashtim të nënës, zë një pozitë
inferiore. Ky ligj i pashkruar i familjes ndoshta
mbështetet në idenë se femra është pjesë e familjes, vetëm
derisa nuk është martuar. Lidhur me këtë ishte
interesante të vihet në dukje se kur është koha që anëtarët
meshkuj, e pikërisht vëllezërit, të hapin shtëpinë e tyre,
gjithë pasuria e prindërve ndahet barazisht ndërmjet tyre.
Anëtarët femra nuk marrin pjesë në këtë ndarje. Në
Shqipëri pothuaj nuk njihen testamentet e bëra nga babai.
Në raste të jashtëzakonshme, kur pasuria është shumë e
madhe, gjë mjaft e rrallë ndër fshatarët babai mund të
ndajë një pjesë parash për të bijat. Ndonëse
nëna respektohet shumë, rrallë merret mendimi i saj për
zotërimin e pronës.

Tipari karakteristik kryesor i gruas shqiptare është
dashuria e saj për shtëpinë dhe për mjedisin e qetë, si
dhe përkushtimi ndaj traditave të vjetruara. Këtu fshihen
si fuqia e saj, ashtu edhe dobësia e saj, sepse kjo frymë
konservatore e bën atë përgjithësisht të dyshojë për idetë
e reja. Që në moshë të vogël vajza nis të përgatitet për
ditën kur do të bëhet nuse, bën qëndismat e rrobat që
do të jenë paja e saj. Kjo punë kërkon mjaft vjet. Ajo ka
pasoja të dyfishta: e pasuron shtëpinë e ardhshme me
sende artistike dhe njëkohësisht ka vlerë morale, duke e
përqendruar mendjen e vajzës së re te rëndësia e jetës që
do të bëjë si zonjë e re shtëpie. Kam frikë se ka edhe një
pasojë të keqe: i bën vajzat e reja shumë serioze, nuk i lë
të merren me lojëra të shëndetshme e të qeshin lirisht;
kjo u jep vashave shqiptare një pamje murgeshash të reja
të bukura, por të rënda.

Udhëtarët kanë qenë të pranishëm disa herë në
martesat shqiptare dhe i kanë përshkruar pak a shumë
me përpikëri. Një dasmë shqiptare është një punë e
madhe, që i ngjan një panairi ose një karnavali, me
muzikë, valle e me argëtime të gjithfarshme, që disa herë
zgjat deri një javë. Ndërkaq nusja merr mësimet e para se
çfarë është vjehrra. Komedia dhe letërsia gojore popullore
kanë përhapur kudo një tip të caktuar vjehrre, që nuk
është edhe aq e këndshme. Gjithmonë është e padrejtë të
bësh përgjithësime, por sidoqoftë në Shqipëri një nuse e
re e martuar shpesh e ka pisk punën në duart e një vjehrre
që i ka qëllimet të mira, por është tepër e rreptë.
Megjithatë, sapo bëhet e qartë se nusja pret të bëhet nënë,
gjithçka ndryshon për mirë. Në Shqipëri ka një mendim
të nderuar prej kohësh se fëmija nuk do të jetë i shëndoshë,
nëse nënës së ardhshme nuk i plotësohen të gjitha dëshirat
që ka për çdo gjë dhe nëse nuk i përmbushen trillet e
tekat. Kështu nëna e ardhshme shpesh përfiton nga kjo
gatishmëri tradicionale për ta kënaqur dhe çdo gjë të mirë
që kërkon të hajë ose të pijë ia gjejnë, madje dërgojnë
edhe një njeri veçan për ta gjetur në ndonjë qytet tjetër.
Dhe në të vërtetë ka një proverb në gjuhën shqipe, që do
të thotë: t'ia çosh si nusja e re në shtëpi.

Nuk ka mjek të pranishëm, kur lind një fëmijë
shqiptar. Nënën e ndihmojnë një a dy babo, gra të mira
që nuk dinë asgjë për anatominë e fiziologjinë dhe që e
bëjnë punën e tyre pa i sterilizuar duart, vetëm sa i lajnë
me sapun. Është e qartë që atëherë nuk janë të rralla
rastet e vdekjeve.

Pak kohë pas lindjes fëmijën e lidhën me dizgje. Këta
janë rripa të ngushtë prej liri të bardhë të pastër, disa
metra të gjatë dhe fëmija lidhet fort disa herë nga koka
te këmbët, duke lënë të lirë vetëm sytë, hundën dhe
gojën. Kjo mbështjellje absurde i ngjan pak veshjes së
një mumjeje egjiptiane. Fëmija kthehet në një të
burgosur, që nuk lëviz dot e ndonëse rripat i ndërrojnë
disa herë në ditë foshnja asnjëherë nuk lihet e lirë që t'i
ushtrojë gjymtyrët për një kohë të gjatë. Ky trajtim i
gabuar, i përgjithshëm në Shqipëri dhe i vjetër prej mijëra
vjetësh, vjen nga një frikë e tepruar se mos foshnja bie
nga djepi dhe mbetet i gjymtë. Djepi në Shqipëri është
shumë i lartë dhe pasi e kanë tundur mirë e foshnja është
nanurisur për ta zënë gjumi me një këngë të vjetër, nëna
largohet për punët e shtëpisë pa pasur frikë se do të ndodhë
ndonjë e keqe. Kjo lidhje e foshnjës ka edhe një epërsi të
dyshimtë: që lejon të mbahet më lehtë foshnja kur nxirret
nga djepi, sepse e mbështjellë si kopan ajo i ngjan një
kukulle të ngurtë ose një pakojë që mund ta vësh në çdo
pozicion, mjaft që të mos e vësh me kokë teposhtë.

Derisa arrin moshën tre vjeç, për fëmijën kujdesen
mirë, por me metoda të gabuara, tradicionale e të
paditura. Pasi mbush tre vjeç, atë e lënë praktikisht të
lirë të kujdeset për veten, të bredhë korijeve me shokët
e lodrave, të vrapojë arave, kur ka diell ose të rrokulliset
këmbëzbathur, kur ka dëborë. E ema e ushqen, e lan
dhe e vesh, por për të tjerat është i lirë të bëjë çfarë të
dojë. Kjo liri e pakontrolluar është në kundërshtim të
hapur me skllavërinë si mumje në djep dhe e zhvillon
që herët një ndjenjë pavarësie. Kjo ndoshta i bën fëmijët
edhe pak të pashtruar. Megjithatë në Shqipëri koha e
lodrave për fëmijët është e shkurtër. Nevojat e rënda
ekonomike i detyrojnë t'i drejtojnë energjitë për
veprimtari të dobishme që në moshë të njomë.

## V

Pak gjë mund të thuhet për jetën seksuale të
shqiptarëve në një libër të caktuar për lexuesin e gjerë.
Disa vese nuk janë të panjohura në qytete, ndonëse
ardhja e tyre mund të gjurmohet lehtë nga ndikimet e
huaja, por zor se mund të gjendet një popull tjetër në
botë më i urtë sesa në fshatrat e Shqipërisë. Pafajësinë e
fshatarëve mund ta tregojë një zakon interesant që ka
mbizotëruar deri në kohët e fundit dhe që ende nuk
është zhdukur. Kur do të bëhej një martesë, që zakonisht
lidhej ndërmjet të rinjve pa i mbushur njëzet vjeç,
dhëndri ishte nga nëntëmbëdhjetë deri njëzet e një vjeç,
ose aty rrotull, ndërsa nusja nga pesëmbëdhjetë deri
shtatëmbëdhjetë vjeç, një anëtar mashkull më i moshuar
i familjes duhej t'i shpjegonte burrit të ardhshëm anën
fizike të martesës; ndërsa një femër e farefisit me një
copë gëlqere, qymyr ose diçka tjetër që shërben për të
shkruar, do të vizatonte një rreth të vogël përqark
_depilata virginis pudenda, ut iuvenis inexpers, introitum
facilius inveniat_. Kjo thjeshtësi baritore e një kohe të
vjetër na tregon shkallën e përhapjes së urtësisë e të
shëndetit moral, që i ka bërë shqiptarët gjatë shekujve
të jenë model i fuqisë dhe i shëndetit.

Në tërësi shqiptarët nuk janë njerëz sensualë. Shumica
e tyre bëjnë një jetë pothuaj si të asketëve dhe ndonëse
janë të urtë me gratë e tyre, burrat shqiptarë priren t'i
mbajnë ato më tepër si nëna sesa si gra të dashura.

Zonjusha Durham ka një anekdotë për këtë: "Kam
dëgjuar se i biri i një nëne austriake dhe i një babai
shqiptar u fejua dhe unë e pyeta nënën e tij nëse ai kishte
rënë në dashuri. "O, jo!" - thirri ajo. - "As një çikë, ai
është tamam shqiptar!" [^22]

Megjithatë, Shqipëria ishte një vend ekstremesh,
prandaj kur njerëzit janë sensualë, janë të tërbuar fare.
Historianët e hershëm turq na flasin për një vezir të madh
të famshëm, i cili një kohë pati dyzet foshnja në djepe
dhe kur vdiq la njëqind e njëzet djem pas. Ky vezir i madh
ka qenë Ajaz Pasha, të cilin e kishin rrëmbyer nga familja
në Vlorë kur ishte fëmijë për ta futur në radhët e jeniçerëve
(këtë dukuri një historian e ka quajtur "taksa e gjakut"), e
rritën si mysliman dhe për arsye të talentit u ngjit në postin
më të lartë. Ndërkaq, në kontrast me të, tre vëllezërit e
tij që mbetën në Vlorë me nënën, që të tre u bënë murgër
dhe kaluan një jetë të ashpër si të krishterë, duke mbajtur
kreshmë e duke u lutur." [^23]

Në përmbledhjen e paçmueshme të folklorit _"Bleta shqiptare"_
vështirë të gjesh ndonjë gjurmë sensualizmi.
Shohim një nuse të re që gan te kroi duke larë fustanellën
e të shoqit, i cili së shpejti do të niset për një rrugë të gjatë
ose një burrë që do të niset për luftë e i thërret nuses së vet:

"Qasu, moj lule, oh, të puthemi se kushedi se kur
piqemi. As qasem dot, as puthemi dot, se na mbushen
sytë plot lot. Mora dyfekthin e dola, dot me gojë unë
s'të fola". Janë të gjitha gjëra të mira, të brishta, të hijshme
dhe unë gjej një prekje nga emocioni erotik vetëm në
vargun e fundit të këngës së mëposhtme, që anglisht e
kam dhënë të përkthyer me metrin origjinal, duke
ndryshuar vetëm një fjalë për shkak të rimës:

> Dale, të të puth një herë, <br>
> pa merr një gur e më bjerë. <br>
> Të të puth e të të dua, <br>
> të të shtrydh porsi limua. <br>


Në disa vise të Shqipërisë ka një paragjykim të shënuar
për seksin e ujërave. Disa ujëra quhen "mashkullore"
dhe mendohet se kanë vetitë afrodiziake të burrave; disa
ujëra të tjera janë "femërore" dhe thuhet se kanë po atë
veprim mbi gruan, ndërsa një lloj tjetër janë "asnjanëse".
Një njeri i shkolluar më ka thënë njëherë u nis nga
vendlindja, Gjirokastra, dhe udhëtoi deri te një fshat
gjashtë orë larg, ku kishte ca punë. Kur arriti në vend,
piu një gotë ujë nga një burim dhe menjëherë ndjeu një
shtytje për t'u kthyer në shtëpi e të bashkohej me të
shoqen. Ua tregoi shokëve këtë ndjenjë të çuditshme
dhe ata e pyetën me të qeshur nëse nuk kishte pirë ujë
nga një burim tjetër i caktuar. Unë atëherë e ndërpreva
folësin dhe e pyeta a e dinte mendimin që ishte për ato
ujëra. "E kuptoj se ku ma hedh fjalën, - më tha. - Ju
besoni se më kanë ndikuar fjalët që kam dëgjuar për ato
lloj ujërash: jo, deri në atë kohë nuk kisha dëgjuar asgjë
për këto punë". Pastaj ai shtoi se pasi e nisi mbrapsht
kalin në Gjirokastër, duke u dhënë udhëzime
shërbëtorëve që ta sillnin përsëri pas tri ditësh, u nis më
këmbë dhe u kthye në qytet me sa i hanin këmbët.


## VI

Tani dy fjalë për ushqimin e pijet.

Kuzhina shqiptare ka huazuar mjaft gjëra nga Italia e
Turqia: me fjalë të tjera, ajo është pjesë e kuzhinës
mesdhetare, e cila me disa ndryshime, është e njëjtë që
nga Spanja e deri në Siri. Ndërsa gjellët janë të thjeshta
dhe të lehta për t'i gatuar, amvisa shqiptare është mjeshtre
për gatim. Atë e mësojnë që në fëmijëri të jetë gjellëbërëse
e mirë, përdor me zotësi erëzat e ndryshme e sidomos
specin e kuq, pa të cilin asnjë gjellë me mish nuk vihet
në sofër, si dhe perime gjithë lëng e gjalpë ose vaj ulliri
me dorë të lëshuar, për të gatuar gjellë që të lëshojnë
lëng nga goja. Pa i çuar kot gjërat, ajo gjithashtu mund
të gatuajë nga tri deri në gjashtë gjellë të ndryshme të
shijshme me pak copa mishi, gjellë që ndryshojnë sipas
garniturës që e ka stina.

Shqiptarëve u pëlqen më shumë mishi i qengjit sesa i
lopës ose ndonjë tjetër. Vendi është shumë malor dhe e
gjithë toka arë përdoret për të rritur drithë, që e hanë
njerëzit, prandaj rritja e bagëtisë së trashë është mjaft e
kufizuar. Dhentë e dhitë që janë me shumicë në Shqipën,
kullosin në viset malore me toka jopjellore, ku drithi
nuk rritet nga vetë natyra e truallit. Shqiptarët përdorin
në sasi të kufizuar mish kafshësh të egra, si derri, lepuri,
dhie të egër ose pellumbi, mëllënje dhe gjeli të egër.
Praktikisht çdo shtëpi mban disa pula për vezë e për
mish. Përdorin mjaft peshk, sidomos të krishterët. Nga
më të pëlqyerit janë troftat, ngjalat, putargat, belushkat
e skuqura, si edhe molusqet e kërminjtë.

Qengji përgatitet sipas mënyrës shqiptare, zakonisht
duke e prerë në copa të vogla, e futin në një poçe me
qepë të grira dhe me dy-tre thelpinj hudhre, i hedhin
kripë, piper e spec, i shtojnë gjalpë e perime (disa herë i
shtien edhe ujë) dhe e lënë të ziejë disa orë. Dy lloje të
kësaj gjelle të zakonshme quhen çomlek dhe tavë. Një
gjellë tjetër, që quhet dollma, bëhet me fletë lakre, me
gjethe rrushi ose me speca, të mbushur me iç të përgatitur
me mish, oriz, bukë, qepë e hudhra. Për raste të veçanta
shqiptarët gatuajnë një gjellë të zgjedhur, që quhet
kukurec, që bëhet me veshka dashi, mëlçi, zemra dhe
copa qengji e që zakonisht piqet jashtë. Copa të
ndryshme të kukurecit vihen në hell dhe pastaj
mbështillen gërshet me zorrë qengji të njomë, të lara
me kujdes, që lyhen me gjalpë e rrotullohen ngadalë duke
i mbajtur pak larg nga zjarri.

Ëmbëlsirat shqiptare, që gatuhen zakonisht për ditët
e pushimit dhe festat, janë në të vërtetë kryevepra të
gjellëtarisë, ku derdhen pa kursim gjalpi, sherbeti e
arrat. Një gatesë e tillë kombëtare janë petullat, që janë
brumë i skuqur në vaj ulliri të përvëluar ose në gjalpë,
kullohen kur nxirren nga tigani dhe u hidhet sipër
sheqer e arra të bluara. Bakllavaja, një ëmbëlsirë mjaft
e pasur, i ngjan një ëmbëlsire që kanë *patisserie* të
Francës. Ajo bëhet me petë shumë të holla brumi, të
hapura me gjalpë të tretur dhe me arra të bluara. Më e
mirë është me bajame. Pasi piqet, lihet të ftohet dhe
pastaj mbytet me sherbet, që bëhet me sheqer të tretur
dhe me copa të grira lëkure portokalli. Një lloj tjetër
gatesë është lakrori shumë i përhapur, i cili i ngjet një
byreku amerikan, por, ndryshe nga ai, mbushet me
perime të ziera e të grira imët, si lakra, presh, qepë ose
spinaq.

Tarator është emri i një gatesë tjetër kombëtare, që
është diçka kureshtare, e ndërmjetme midis sallatës dhe
supës. Ajo bëhet me kos (një lloj qumështi i fermentuar,
i cili njihet më tepër jashtë me emrin *jogurt*), të përzier
me kastraveca të grirë dhe me arra të bluara, një dorë
hudhra të shtypura e të ndrequra me kripë, vaj ulliri e
pak uthull. Ai shtrohet në sofër fare i ftohtë dhe hahet
me lugë. Mund të tingëllojë e çuditshme kështu e shkruar
në letër, por ai ka një shije të hollë dhe mjaft vizitorë të
huaj e gjejnë tërheqës pas habisë së parë.

Sa për çka pihet, kafeja turke, një lëng i trashë, i zi e
me sheqer është më popullore në gjithë vendin. Një pije
që praktikisht e gjen në çdo shtëpi është rakia, një lloj
xhini, që e blejnë ose e bëjnë në shtëpi nga rrushi,
kumbullat ose mani. Rakia u nxirret gjithmonë
mysafirëve dhe është e zakonshme në këso rasash që më
parë nxirret një ëmbëlsire, e quajtur llokume, ose ndonjë
lloj reçeli i bërë me lëkura portokalli, shalqini, kumbulla
ose fruta të tjera. Pastaj nxirret kafeja turke me filxhanë
kafeje ose gjysmëtasa. Vera përdoret më shpesh gjatë
bukës ose pas gjellëve.





[^1]: Nikephoros Gregoras, Bonn. Vëll. I, f. 116. Gregorasi i pérmend shgiptarêt perpara gjithe tê tjerève, nje gjë ge eshtê mjaft e pazakonshme për nje autor bizantin. Në librat bizantine pergithesisht shgiptarët permenden tê fundit né sfarêdo liste. Prandaj nuk eshte e paarsyeshme te hamendësojme qe Gregorasi kishte nder mend té fliste vetém per shgiptarët dhe vetèm i erdhi si njé mendim i mépastajmé i pasinqerté qe te shtonte edhe emra te tjeré ose emrat e tjeré i ka shtuar ndonjé shkrues, kur ka kopjuar doreshkrimin e Gregorasit.
[^2]: Ibrahim Petchevi, History, la Stambol, 1283 i Hixhres, vilt.I,
[^3]: W. M, Leake, Travels in Northern Greece, Londër, 1835, vëll. I, f. 43. Pjesa e cituar i perket vitit 1804.
[^4]: Leake, vep, e cituar, vëll. II, f. 522.
[^5]: J. C. Hobhouse, A Jorney through Albania, Londër, 1813, f. 147-148.
[^6]: Jurien de la Gravière, La station du Levant, Paris, 1876, vëll. II, f. 89.
[^7]: Hobhouse, vep. e cituar, f. 144.
[^8]: Hobhouse, vep. e cituar, f. 143.
[^9]: Lord Byron: Shenime për Childe Harold, Oxford University Press, Londër, 1935, f. 860,
[^10]: T.S. Hughes, Travels in Greece and Albania, bot. 2, Londer, 1830, vëll.II, f. 108.
[^11]: George Finlay, History of Greece, H. F. Tozer bot., Oksford, 1877, vell, VI, f.31.
[^12]: Edwin Pears, Turkey and its People, bot, 2, Londër, 1912, f. 167.
[^13]: Herbert Louis, Albanien, Shtutgart, 1927, f.36.
[^14]: H. F. Tozer, Researches in the Highlands of Turkey, Londër, 1869, vëll. I, f. 368.
[^15]: M. Edith Durham, High Albania, Londër, 1909, f. 56.
[^16]: F. Bianconi, Carte Commerciale des Provinces d'Albanie et d'Epire, Paris, 1886.
[^17]: H. N. Brailsford, Macedonia, Londër, 1906, f. 226.
[^18]: Tozer, vep, e cituar, vëll. I, f. 207.
[^19]: Tozer, vep.e cituar, f. 211.
[^20]: Lady Mary, Wortley Montagu, Letters and Works, bot. Lord Warn-cliffe, Londër, 1861, vëll. I, f. 291.
[^21]: T, S. Hughes, vep.e cituar, vëll. II, f. 29.
[^22]:  M. E. Durham, Some Tribal Origins, Laws and Customs of the Balkans, Londër, 1928, f.196.
[^23]: Joseph von Hammer, Geschichte des Osmanischen Reiches, vell, III, Pest, 1828, f. 211.
