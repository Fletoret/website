---
title: Fustanella piktorike
author: Faik Konica
respectLineBreaks: false
parent: Ese
grandparent: null
order: 8
---


Për shkak të sistemit politik-shoqëror individualist në
Shqipëri në të kaluarën dhe të zakoneve të forta të një
jetë të ngulur për gratë, të veçuara në krahina të pavarura,
kostumet e grave kanë një larmi të madhe formash. Pa
dyshim, më i vjetri është kostumi që mbahet në Malësinë
e Shqipërisë së Veriut, që përbëhet nga një jelek i ngushtë
dhe një fund si kambanë me zbukurime interesante.
Gërmimet kanë nxjerrë në dritë statueta të lashta ilire të
grave që mbanin veshje të po asaj trajtë dhe po me ato
zbukurime, gjë që është një provë bindëse si e lashtësisë
së veshjeve që mbajnë ende sot gratë e Malësisë, ashtu
edhe e mosndryshimit konservues të zakoneve. [^1]

Ndër kostumet e ndryshme që mbajnë gratë
shqiptare, është një që përbëhet nga shallvare të gjera,
që janë huazuar prej turqve si trajtë dhe si emër; ato
gjendeshin vetëm në qytetet që i janë nënshtruar ndikimit
turk dhe, diçka që ia vlen të shënohet, pikërisht këtë
veshje të huazuar, duke u nisur nga një instinkt i
mbrapshtë për gjërat jo origjinale, gazetarët e huaj që
vizitojnë vendin me ngut, shpesh e kanë përshkruar si
veshjen "kombëtare" të grave.

Nga ana tjetër, ndoshta sepse burrat nga çdo cep i
Shqipërisë shpesh takohen për punë tregtie, për kuvende
ose për luftë, veshja e tyre prej kohësh që s'mbahen mend
ka marrë trajtë të njëjtë: fustanella e bardhë e famshme.
Në një krahinë të ngushtë, që është në kufi me viset e
banuara nga sllavët, ka një veshje të dytë për burrat; një
xhaketë e zezë dhe tirq të bardhë me gajtana të zinj.
Megjithatë, ky nuk ka qenë asnjëherë më tepër sesa një
kostum krahinor, ndërsa fustani (i njohur jashtë me trajtën
e italianizuar fustanella) është mbajtur gjithmonë nga një
cep i vendit në tjetrin. Është gabim të mendohet se
fustanella është veshje vetëm e Shqipërisë së jugut.
Karakteri i saj i përgjithshëm kombëtar ma ka tërhequr
me forcë vëmendjen një herë, kur më 1913 u këshillova
disa krerëve të familjeve të para të Shkodrës që do të ishte
mirë të bënin një pritje për nder të kolonelit Aubrey
Herbert, anëtar parlamenti, një mik besnik i Shqipërisë,
që kishte ardhur për vizitë. Në orën e caktuar kolonel
Herberti dhe unë vajtëm te një shtëpi ku po na prisnin
dhe, për kënaqësinë time, gjetëm një grup të madh
shqiptarësh të Veriut, të veshur të gjithë me fustanella të
bardha si bora. Dhe unë e kam mbajtur këtë veshje vetë
disa herë, ndonëse atë ditë vajta me rrobat e zakonshme.

Më kujtohet një incident i vogël në ambasadën austro-hungareze
në Londër. Ishte vjeshta e vitit 1913 dhe
ambasadori, konti Mensdorf, jepte një ballo dhe një
darkë për të mirën e Kryqit të Kuq në Evropën
Juglindore dhe në Turqi. Disa miq më kishin këshilluar
që unë të veja me veshjen e plotë shqiptare dhe unë ashtu
bëra. Ndërkaq, njëri nga miqtë, ambasadori grek në
Londër, një burrë simpatik, stërnip i fshatarëve të
ndërshem nga Bavaria që kishte emigruar në Greqi, tha
se unë kisha veshur një kostum "grek". Megjithatë një
anglez e kundërshtoi me mirësjellje, por prerazi dhe i
përmendi faktin e mirënjohur se grekët e kanë huazuar
veshjen e tyre "kombëtare" nga shqiptarët.

Vërshimet e shqiptarëve në Greqi në shekullin e
katërmbëdhjetë u dhanë grekëve të kohës së re shfaqjen e
parë të fustanellave të bardha në shkallë të gjerë. Por
atëherë nuk kishte gjë më të palezetshme për grekët, sesa
të imitonin mënyrat e vërshuesve të rreckosur, sundimin
e të cilëve në Atikë e përshkruan me ngjyra aq të zeza
autori bizantin Kalkondilas. Shumë më vonë, nga fundi i
shekullit të tetëmbëdhjetë dhe fillimi i shekullit të
nëntëmbëdhjetë, greku praktik e pa se ishte në të mirën e
vet që ta pranonte veshjen shqiptare, në disa rrethana dhe
për disa arsye, që i kanë paraqitur disa autorë.

"Veshja shqiptare", shënon koloneli Leake në ditarin e
udhëtimeve të tij nëpër More, më datën 28 mars 1805,
"*po bëhet përditë e më e zakonshme, si në More edhe në
Pjesën tjetër të Greqisë. Në këtë të fundit, për shkak të
rritjes së madhe të fuqisë shqiptare; në More ndoshta si
pasojë e lulëzimit të Hidrës, që është një koloni shqiptare,
dhe të ngulimeve të fshatarëve shqiptarë, që janë vendosur
në disa pjesë të Moresë, në veçanti në Argolis, si edhe në
krahinat fqinje të Atikës e të Beotisë. Kjo veshje ishte më
e lehtë dhe më e volitshme se ajo turke ose greke.*" [^2]


Admirali *Jurien de la Gravière* shkruan:


> "Shqiptarët përbëjnë një racë të veçantë në Evropë. Gjatë
> shekullit të fundit (18)... këta ushtarë malësorë... e kanë rritur
> mjaft fuqinë dhe vlerën e tyre... Gjithë pashallarët janë
> kujdesur ta rrethojnë veten me një rojë të përbërë nga
> mercenarë aq trima. Veshja shqiptare u bë e modës dhe
> osmanët me fodullë e mbanin me krenari fustanellën e bardhë
> të shqiptarëve të Jugut. Vetë grekët, kur djali i dytë i Aliut,
> Veli pasha, qeveriste Morenë, e morën këtë veshje si simbol të
> trimërisë dhe e bënë uniformën elegante të palikarëve." [^3]

Historiani anglez Finlej e thotë edhe më shkoqur:

> Madje edhe turqit, që gjithmonë kanë ndikuar për shijet
> dhe zakonet ushtarake, u bënë imitues të shqiptarëve. Në
> fillim të këtij shekulli grekët nga dita në ditë nisën të kenë
> më pak frikë prej turqve e më shumë prej shqiptarëve.
> Historia e revolucionit grek do të ishte shpesh e errët në rast
> se nuk vlerësohet plotësisht rëndësia e elementit shqiptar,
> që kishte përmbytur shoqërinë ushtarake në Perandorinë
> Osmane. Një shenjë të vockël, por që bie në sy, të pozitës së
> lartë që fituan shqiptarët, na e tregon pranimi i përgjithshëm
> i veshjes së tyre. Ndonëse turqit osmanë gjithmonë kanë
> pasur një ndjenjë të fortë antipatie kundrejt shqiptarëve
> myslimanë, nga fundi i shekullit të kaluar ata filluan t'i
> paguanin jashtë vullnetit një peng nderimi famës luftarake të
> mercenarëve shqiptarë. Atëherë u bëhej gjë jo e pazakonshme
> në Greqi e në Maqedoni që të shihje fëmijët e osmanllinjve më
> krenarë të veshur me fustanella ose me fundin e bardhë të
> toskëve (shqiptarët e Jugut). Më pas, kur Veli pasha, djali i dytë
> i Aliut të Janinës, ishte qeveritar i Moresë (1807-1812), madje
> edhe të rinjtë grekë me pozita guxuan që ta pranonin këtë
> veshje, veçanërisht kur bënin rrugëtime, meqë ajo u jepte
> mundësinë që të mbanin armë." [^4]

Por imitimet shpesh janë si dardha që e ka bishtin
prapa: nëse nuk bëhen me mend, ato kthehen në
shformime qesharake. Në shformimin grek të veshjes
shqiptare ka një element të palaçove, që i bën shumë
shqiptarë të qeshin, ndonëse të tjerët janë të pakënaqur
e të zemëruar. "*Nëse grekët kanë nevojë ta përvetësojnë
veshjen tonë kombëtare*, - më ka thënë një herë një
shqiptar, - *përse nuk mësojnë si ta mbajnë si duhet?*"
Por unë i mbrojta grekët, duke argumentuar se
karikaturat janë një formë e ligjshme e artit.
Mund të jetë me interes këtu të vëmë në dukje dallimet
kryesore ndërmjet veshjes së mirëfilltë shqiptare dhe
karikaturës greke për të.

E para, xhaketa. Në veshjen shqiptare ajo ka një të çarë
të lirë te mëngët, për të lënë të kalojë krahu, ndërsa mëngët,
të qepura vetëm në pjesën e sipërme të supeve, hidhen prapa.
Ato edhe mund të përdoren, po përgjithësisht nuk u futen
krahët. Ndërsa grekët gjithmonë i fusin duart dhe nuk e
kanë vënë re se nuk e kanë kuptuar këtë tipar që, nga koha
e mbretërimit të mbretëreshës Elizabeta, ka tërhequr
vëmendjen e një poeti të madh anglez. Në veprën e tij
"*Faerie Queene*" ("*Mbretëresha e Vendit të Magjepsur*")
Edmund Spenseri flet për mëngët që u vareshin si të shqiptarëve.

Këpucët janë tre llojesh: kundrat, që janë këpucë të
zeza me një zinxhir të gjerë argjendi, e mbahen për raste
ceremonish; shollat ose sandalet me rripa lëkure që lidhen
rreth këmbës pak gishta mbi nyjet; së fundi, opingat,
këpucë prej lëkure të butë, me maja të kthyera, që kur
janë për fëmijët, mbulohen me një xhufkë leshi të kuq
ose të zi. Grekët kanë marrë vetëm opingat, por në stilin
e fëmijëve dhe i kanë rritur disa herë përmasat e xhufkës.

Tashti të kthehemi te fustanella. Në veshjen origjinale
shqiptare fustani ka një numër të vogël palash, zakonisht
deri në gjashtëdhjetë, veç kësaj ai bëhet me pëlhurë liri të
rëndë, të endur në shtëpi dhe (siç e ka vënë re me të drejtë
Çajld Haroldi: "Shqiptari i egër i mbuluar deri në gju"),
gjithmonë është mjaft i gjatë, sa mbulon tërësisht kofshët
dhe lë të pambuluara vetëm pulpat. Burrat më të vjetër e
mbajnë fundin tetë deri dhjetë centimetra nën gju.
Përshtypja e përgjithshme që krijon fustanella shqiptare,
është, sipas fjalëve të Likut e të autorëve të tjerë, ajo e
cohave të lashtësisë. "Të gjithë këta njerëz, - shkruan Liku
duke përshkruar një skenë, - janë të veshur sipas modës
shqiptare, me një xhaketë ose pallto të mbuluar me gajtane
ari dhe me një këmishë që lëshohet teposhtë me pala mbi
tirqit, duke i shembëllyer cohës së shtatoreve romake. [^5]

Tirqit për të cilat flet Liku, mbulojnë pjesën e poshtme
të kofshëve; ata janë të ngushtë e puthiten si çorapet, bëhen
me lesh pa rrudha të endur në shtëpi ose me ngjyrë thjesht
të bardhë ose të kuqe, të qepur me gajtanë të artë ose të
argjendë. Liku këtu fustanin ose fundin e quan "këmishë",
duke mos e ditur se fustani nis në brez dhe nuk lidhet me
këmishën. Por le të kthehemi te karikatura greke. Grekët
i kanë shtuar palat e fustanit nga gjashtëdhjetë në rreth
dyqind ose më shumë; në fillim ata kanë ruajtur gjatësinë
e rregullt të fustanit, por meqë nuk ishin të zotët ta mbanin
në vend rreth këmbëve, nisën ta shkurtonin gjithnjë e më
shumë, derisa sot ka arritur një shkurtësi të pahijshme
dhe ata përdorin një pëlhurë të lehtë pambuku. Në fakt
ata e kanë rrëgjuar fustanin në një fund të lirë baleti e në
tërësi ai të jep përshtypjen e diçkaje të neveritshme që
nuk u shkon burrave.

Njerëzit që e kanë parë oborrin shqiptar të Ali Pashë
Tepelenës dhe që më vonë kanë qenë në oborrin grek të
mbretit Oto, kanë bërë krahasime. Ja ku është një jehonë
e tyre te Finlej:

> "Ka qenë fama e shqiptarëve që i ka detyruar grekët e
> sotëm të pranonin fustanellën shqiptare si kostumin e tyre
> kombëtar. Është pasojë e këtij admirimi për shqiptarësinë,
> që oborri i mbretit Oto merr pamjen e vet melodramatike
> dhe shkëlqen me një imitim të shtirë e verbues të veshjes së
> ndritur e të pasur, që ka tërhequr vëmendjen e Çajld
> Haroldit në galeritë e pallatit të Tepelenës, por fustanella
> prej basmeje u varet rreth këmbëve grekëve si fund grash
> Prej letre, ndërsa fustanella e bardhë e toskëve, e përbërë
> nga cohë e fortë e endur në vegjën vendëse, bie me pala të
> hijshme si cohët e lashtësisë." [^6]


"*Shqiptari*, - thotë Hjuzi, - *me qeleshen e vogël mbi kokë,
me gunën e leshtë të hedhur mbi sup shkujdesur, me
mëngoren e qëndisur, me këmishën ose fustanin e bardhë
dhe me opingat e kuqe të zbukuruara me argjend... e shfaq
me shpërfillje botën tjetër dhe gjatë ecjes merr atë pamje
karakteristike fodulleku, që në një shkallë më të vogël e
vëmë re edhe ndërmjet malësorëve tanë të Kaledonisë.*" [^7]

Në kohën e fëmijërisë sime mund të sodisje një pamje
të bukur me grupet e burrave që çdo ditë krekoseshin
me veshjen kombëtare, me jataganin e stolisur mënjanë
e në brez me dy kobure me doreza të gjata argjendi të
punuar. Por ato ditë kanë kaluar. Më tepër sesa për arsye
të shpenzimeve, meqë kostumi kombëtar është i
shtrenjtë dhe Shqipëria është një vend i varfëruar, shkaku
që nuk kanë më qejf ta mbajnë një veshje të rënë nga
vlera (sipas mendimit të popullit) është se atë e kanë
pranuar në Greqi dhe kjo gjithnjë e më shumë e ka
nxjerrë nga përdorimi në kostumin kombëtar. Për më
tepër, ka një kundërshti nga studentët gjysmakë të
universiteteve të ndryshme, si dhe nga dembelët
injorantë e të rreckosur, që kanë qenë më parë në shërbim
të Turqisë: këta njerëz besojnë se fustani është diçka
barbare dhe duhet të dënohet mbajtja e tij. Njëherë i
tregova një grupi njerëzish të tillë fotografinë e një reviste
me Gjergjin V, mbretin e Anglisë, me veshjen e Malësive
të Skocisë. Ata duket se u çuditën dhe dikush hodhi
mendimin se kjo ishte një fabrikim me mjeshtëri dhe jo
fotografi nga natyra. Megjithatë, shumë shqiptarë ende
e mbajnë veshjen kombëtare dhe e vënë në raste të rralla.
Kur Komisioni Ndërkombëtar për caktimin e kufirit
greko-shqiptar vizitoi Gjirokastrën më 1913, disa qindra
veta me veshjen e plotë kombëtare erdhën përpara
shtëpisë ku Komisioni kishte zënë vend dhe u thanë
përfaqësuesve të Fuqive se popullsia ishte shqiptare dhe
se nuk dëshironte ta ndërronte kombësinë. Siç më tha
një anëtar i Komisionit disa muaj me vonë, ishte një
pamje e shkëlqyer dhe përshtypjelënëse.

Portreti i bukur i Lord Bajronit me veshjen shqiptare
në Galerinë Kombëtare të Portretit në Londër për fat të
keq nuk është i plotë, por jep një ide të mirë për pjesën
e sipërme të kostumit. Si pamje të plotë të veshjes
shqiptare, ndër shumë raste që ka, mua më pëlqen një
paraqitje me ngjyra në librin e Hobhauzit "*Udhëtim përmes Shqipërisë*"
dhe një gravurë e artistit britanik S.
R. Kokrel me titull "*Palikarët shqiptar ndjekin armikun*",
që është në fund të librit të T. S. Hjuzit "*Udhëtime*".
Por shumë më të plota me të dhëna janë dy vizatime
nga natyra në vëllimin e parë të Elize Rekly (Elisée
Reclus) "*Gjeografia universale e re*" (1875-1893). Pa
dyshim, vjen nga dëshira e artistëve për të treguar të
gjitha imtësitë e veshjes, që portreti i Bajronit, si edhe
shumë gravura tregojnë modelin me mëngët të mbajtura,
në vend që t'i paraqesin të varura pas.

Për një studim arkeologjik të fustanit apo fustanellës
shqiptare, është me interes teoria e studiuesit Baron
Nopça. Ai mendon se fustani ka origjinë të mirëfilltë
ilire dhe se përmes elementit ilir në Itali ai mund të ketë
qenë modeli origjinal i veshjes ushtarake romake. Nopça
ka edhe disa vëzhgime për ngjashmërinë e fustanit
shqiptar me fundin e keltëve. [^8]

Është për t'u menduar nëse ngjashmëria ndërmjet
dy rasteve vjen nga rastësia. A nuk ka mundësi që
legjionet romake në Britani ta kenë futur këtë modë
midis keltëve? Kështu do të mënjanohej hipoteza për
një përputhje të rastit. Veç kësaj, procesi i imitimit ose i
ndikimit mund të ketë ndodhur edhe anasjelltas. Ilirët
kanë qenë në kontakt me keltët në Alpet dhe në Italinë
e Veriut, Pirroja i kishte keltët në ushtrinë e vet; shumë
ngulime kelte kanë qenë në ato vise që sot i quajmë
Shqipëria. Nuk është e paarsyeshme të mendojmë se do
të ketë pasur disa ndikime reciproke që kanë vepruar, të
paktën për gjëra të tilla të jashtme si moda dhe veshjet,
dhe se ilirët ose e kanë huazuar fustanellën nga keltët,
ose ua kanë dhënë hua.


[^1]: Franz Baron Nopcza, Albanien: Bauten, Trachten and Gerate, etc. Berlin, 1925, f. 217, me nje bibliografi të pasur për kete teme.
[^2]: W. M. Leake, Travels in the Morea, Londër, 1830, vëll. I, f. 209
[^3]: Jurico de la Gravière, La siation du Levant, Paris, 1876, vëll. 1, f. 71.
[^4]: G. Finlay, A History of Greece, bot. H.F. Tozer, Oksford, 1877, vëll. VI, f. 39.
[^5]:  W. M. Leake, Travels etc. vëll. I, f. 39.
[^6]: Finlay, vep.e cituar, vëll. VI, f. 39-40.
[^7]: T. S. Hughes, Travels in Greece and Albania, bot. 2, Londer, 1830, vëll. Il, f. 107.
[^8]: Nopcza, vep.e cituar, f. 181.
