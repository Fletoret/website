---
title: Prejardhja racore
author: Faik Konica
respectLineBreaks: false
parent: Ese
grandparent: null
order: 7
---


Si shkencëtarët, ashtu edhe ata që kërkojnë të jenë
studiues, e kanë vënë në dukje vazhdimisht se fjala _"racë"_
përdoret me një kuptim aspak të përpiktë nga publiku i
zakonshëm. Ndër këta kritikë shkencorë të fundit,
profesorët Julian S. Huxley dhe A.C. Haddon, në një
libër të shkëlqyer me titullin _"Ne, Europianët"_, bëjnë këto
vërejtje të ngjeshura për "racat" e Evropës:
"Cilatdo që të kenë qenë kushtet e Evropës në kohët
parahistorike, kudo në Evropën e sotme, e veçanërisht
në Evropën Qendrore, ka një përzierje njerëzore të
ngatërruar. Po të hidhej një vështrim në hartën që tregon
dyndjet e njohura të popullsive të Evropës gjatë shtatë
ose tetë shekujve të parë të erës sonë, do të na hiqej nga
mendja farëdo ideje për përbërjen ngulitur fisnore ose
për "pastërtinë racore". Evropa ka qenë një kazan i vërtetë
përzierjeje dhe ajo që ka dalë jashtë prej tij duhet të ketë
qenë shumë e ndryshme nga ajo që është hedhur brenda."[^1]

Dhe më tej: "Askund nuk ekziston sot një grup
njerëzor, i cili i përgjigjet përpikërisht ndonjë nënlloji
sistematik si të kafshët, sepse nënllojet origjinale janë
kryqëzuar herë pas here dhe vazhdimisht. Për popullsitë
ekzistuese duhet të përdoret termi i tërthortë "grup etnik"!"

Nga ana tjetër, një shkencëtar i mirënjohur, profesori
Eugène Pittard, ngulmon për përdorimin e racës "në
kuptimin që i jep kësaj fjale publiku i përgjithshëm" dhe
bën një vërejtje tallëse me "bizantinizmin shkencor". [^2]

Nuk ka dyshim se profesorët Huxley dhe Haddon kanë
të drejtë, porse një ndryshim i thjeshtë i etiketës nuk do ta
ndryshonte prirjen e mendjes së publikut të përgjithshëm
dhe po ai keqpërdorim nga i cili vuan fjala _"racë"_ tani,
brenda pak vjetëve do t'i kalojë termit _"grup etnik"_.

Shënimet e mësipërme kanë për qëllim të tregojnë se
unë i njoh kurthet e fjalës _"racë"_. E megjithatë, duke
ndjekur shembullin e profesorit Pittard, unë do ta përdor
me kuptimin e njerëzve të zakonshëm. Me "racën
shqiptare" unë nuk kam parasysh një nënlloj biologjik,
që përbën ndonjë bashkësi të dalluar, të veçuar qartë ndër
llojet njerëzore; me _"raca shqiptare"_ unë kuptoj një grup
njerëzish, të cilët kanë jetuar së bashku për shumë shekuj,
kanë folur po atë gjuhë, kanë bërë një jetë të veçuar, janë
martuar vazhdimisht ndërmjet tyre dhe deri më sot kanë
luftuar me sukses kundër ngulmimeve të gjera të
pushtuesve dhe prandaj kanë disa ngjashmëri të qarta nga
pamja fizike dhe nga temperamenti.

Në Shqipëri ndeshen dy tipa: njerëzit e gjatë me sy
ngjyrë të çelët dhe flokë të verdhë, si dhe njerëzit me shtat
më të shkurtër, me sy gështenjë dhe flokë të zinj. Këta dy
tipa nuk janë gjeografikisht të kufizuar në disa krahina,
por gjenden kudo në Shqipëri. Për shembull, tipi i
shkurtër brun ndeshet në Veri deri në krahinën e Mirditës
dhe në Jug deri në krahinën e Labërisë; tipi shtatlartë
flokëverdhë ndeshet po ashtu në të dyja pikat skajore të
vendit. Shkurt, të dy tipat janë të përzier në të gjithë
vendin. Të gjithë këta njerëz kanë pak a shumë këto tipare
të përgjithshme të përbashkëta: ata e kanë kokën të gjerë
e të rrafshtë nga prapa, kërcinjtë e këmbëve tepër të hollë,
këmbët me kurriz shumë të lartë dhe lëkurën të bardhë,
e cila, për shkak se njerëzit përgjithësisht mbajnë qeleshe
pa strehë anash dhe gjithë ditën rrinë jashtë, nxihet nga
dielli në fytyrë dhe në duar, duke dhënë përshtypjen sikur
është e zeshkët, por kjo përshtypje del se është e gabuar,
po t'i shohësh këta njerëz kur lahen në breg të detit ose
në lumenj e liqene. Balli është i lartë, goja është e vogël,
dhembët janë shumë të rregullt, por u prishen shpejt,
hunda është e drejtë, me përjashtim të viseve verilindore,
ku mjaft njerëz kanë hundë shqiponjë. Zërat janë
zakonisht të lartë, ka fare pak baritone dhe kontralto;
kurse një zë bas, i njohur në gjuhën e vendit si "zë gomari",
është kaq i rrallë dhe i pazakonshëm, sa prania e tij në një
vend ngjall habi. Më 1913 një malësor me një zë të trashë
kumbues zbriti në Durrës dhe njerëzit i mblidheshin
rrotull në një kafene për ta dëgjuar kur fliste dhe për të
qeshur. Shqiptarët janë të thatë, njerëzit e mbushur janë
të rrallë dhe në pesëdhjetë vjet unë kam takuar vetëm
pesë a gjashtë burra e gra që mund të quhen të dhjamur.

Ky përshkrim i shkurtër është sipas një vëzhguesi të
thjeshtë dhe jo nga një shkencëtar. Por unë kam udhëtuar
shumë nëpër Shqipëri, kam takuar gjithë llojet e njerëzve
nga të gjitha krahinat dhe më mbajnë për vëzhgues të
kujdesshëm. Megjithatë, nevojitet një studim i thelluar
nga një antropolog kompetent. A është bërë ndonjë
studim i tillë? Kur dëgjoj për njerëz që kanë vizituar
Shqipërinë dhe kanë bërë atje gjurmime antropologjike,
zakonisht unë mbaj një heshtje mirësjelljeje, por më
ndodh nganjëherë të mos jem me të mira dhe në raste të
tilla nuk mund ta mbaj një të qeshur të fortë. Shqipëria
është një vend me popullsi të rrallë, ku cilido e di se
çfarë ka ngrënë fqinji i tij për mëngjes dhe në veçanti
lëvizjet dhe veprimet e të huajve që vijnë për vizitë,
njihen deri në imtësi. Kurrë nuk ka pasur, me një
përjashtim të vetëm, ndonjë studiues të huaj ose
shkencëtar që të ketë bërë matje në përmasa të gjera ose
kërkime të tjera shkencore në Shqipëri. Të paktën një
gjë, druajtja dhe rezervimi i njerëzve do ta bënin këtë
punë shumë të vështirë. Dhe kjo vështirësi kthehet në
pamundësi, po të mendojmë ndjenjën e neverisë që ka
malësori, po ta prekë me duar i huaji. Ajo që ka ndodhur
ndonjëherë, ka qenë kështu: një profesor ose studiues
ka zbritur në Shqipëri, ka vizituar dy a tre qytete e
fshatra, ka vëzhguar disa njerëz të rastit, ka kapur disa
arixhinj për t'i detyruar që t'i matin dhe është ngutur të
kthehet në vendin e vet për t'i botuar zbulimet e veta të
mrekullueshme. Por, siç e thashë, ka një përjashtim të
shënuar. Nja pesëmbëdhjetë vjet para Luftës Botërore,
një antropolog nga Berlini, dr. Paul Treger, erdhi në
Shqipëri në kushtet më të mira të mundshme. Ai kishte
rekomandime të forta për autoritetet e atëhershme turke
nga ambasada e sulltanit në Berlin, gjithashtu kishte
rekomandime nga konsullatat austro-hungareze, që atëherë
ishin me shumë ndikim në Shqipëri dhe e fundit nga radha,
por jo nga rëndësia, kishte vendosur disa lidhje të dobishme
me prijës të njohur shqiptarë dhe me klerikë. Dr. Paul
Treger bëri disa vizita të gjata gjithandej nëpër Shqipëri
dhe u miqësua me këto për shkak të natyrës së tij të mirë
dhe të thjeshtësisë, mori pjesë në dasma e në festa të tjera,
duke u bashkuar me gëzimet plotësisht në frymën e
vendasve. Për shqiptarët më në fund ai u bë njëfarë njeriu i
çuditshëm, por i lezetshëm, mania e të cilit ishte t'u maste
trupat dhe t'i regjistronte të dhënat. Pasi u kthye në
Gjermani, dr. Paul Treger, i cili kishte matur disa mijëra
njerëz nga Veriu në Jug, nxori si përfundim nga vëzhgimet
e tij se shqiptarët në tërësi ishin një grup racor homogjen. [^3]


Do të shtoja se pas dr. Tregerit, i vetmi që e meriton të
dëgjohet është profesori Pittard. Më 1920 ai bëri disa hetime
të gjera në Shqipëri. Ashtu si dr. Treger, edhe profesor
Pittard-it i bëri përshtypje homogjeniteti relativ i shqiptarëve.
"Është e vështirë, – thotë ai, – të gjesh një popullsi që t'i
ketë tiparet e kafkës të përcaktuara më qartë." [^4]

Më 1911 një studiues amerikan, dr. Daniel Folkmar,
i ndihmuar nga dr. Elnora C. Folkmar, u ngarkua nga
Senati i Shteteve të Bashkuara për të hartuar një raport
sipas rendit alfabetik për të gjitha racat me të cilat binin
në kontakt autoritetet e imigrimit në Amerikë. Duke u
bazuar kryesisht në gjetjet e dr. Paul Tregerit, ja se çfarë
thotë dr. Folkmar për racën shqiptare:

_SHQIPTARËT_ (emri vendas _Shqiptar_, emri i lashtë _Ilir_,
nga turqit quhen _Arnautë_). Raca ose popullsia vendëse,
rrënjëse e Shqipërisë ose e Turqisë Perëndimore. Ndryshe
nga shumica e të ashtuquajturave "raca" evropiane, kjo është
një racë e dallueshme fizikisht dhe jo vetëm nga ana thjesht
gjuhësore. Ajo përfshin popullsinë më të vogël në krahasim
me çdo degë tjetër të pavarur të arianëve në Evropë dhe
madje as nuk del me emër në statistikat e imigrimit." [^5]

Le të shpresojmë se kërkimet e dr. Paul Tregerit do t'i
vazhdojë në një shkallë më të gjerë ndonjë antropolog, i
cili e merr shkencën seriozisht. Puna tashmë do të ishte
më e lehtë, sepse Shqipëria ka shërbim ushtarak dhe rekrutët
nga të gjitha krahinat mblidhen çdo fillim viti në një numër
të vogël qendrash për të kaluar vizitën mjekësore paraprake.

Duke u mbështetur në të dhënat ekzistuese, studiuesit
i kanë klasifikuar shqiptarët në një racë, e cila ka marrë
emrin "raca adriatike" dhe tani vonë quhet "raca
dinarike", ku përfshihen popullsitë e asaj treve të Evropës
që shtrihet nga Zvicra deri në Shqipërinë e Jugut dhe e
merr emrin nga vargmali dinarik i Alpeve. Antropologët
e kanë klasifikuar këtë grup si brakicefal, që në çdo gjuhë
do të thotë se këta njerëz kanë zakonisht kokë të
rrumbullakët ose jo të zgjatur.



## II
Nga pikëpamja historike, shqiptarët janë pasardhës
të ilirëve, banojnë në trevat e tyre dhe flasin gjuhën e
tyre. Këtu kemi tre pohime që kanë nevojë për
shpjegime.

Që shqiptarët janë pasardhës të ilirëve dhe që flasin
gjuhën e tyre është pohuar shpesh jo për arsye historike
e gjuhësore, por për shkaqe të holla politike; disa herë
edhe është mohuar. Nuk është puna te fakti se ata
banojnë në viset e ilirëve, ndonëse edhe këtë do ta kishin
mohuar, po të kishin pasur mundësi, vetëm se deri më
sot nuk ka dalë ndonjë "shkencëtar" që të rrezikonte e
të paraqiste ndonjë teori se na paska ndodhur një
katastrofë gjeologjike, e cila mund ta ketë flakur Ilirinë
e vjetër në det dhe do të ketë sjellë një tokë të re në vend
të saj. Prandaj ne do të merremi vetëm me çështjen e
prejardhjes dhe të gjuhës.

Gjatë shekullit të nëntëmbëdhjetë, siç dihet nga të
gjithë, nisi një lëvizje për ringjalljen e shpirtit kombëtar
në vende të ndryshme, një lëvizje e mbarsur me
diskutime, sulme dhe përleshje të armatosura. Kudo që
binin në kontakt dy ose më shumë kombësi dhe kishin
konflikt, nuk lihej asnjë argument pa u përdorur nga
kundërshtarët, kurse një nga argumentet të cilit i
mëshohej më tepër, ishte ai i të ashtuquajturave _"të drejta
historike"_ të një kombësie kundër tjetrës. Fakti që
studiuesit i mbaheshin mendimit se shqiptarët, si
pasardhës të ilirëve, zinin pothuaj gjithë Evropën
Juglindore, ishte një hale në sy për sllavët. Arsyeja ishte
se po të kishin banuar një herë e një kohë shqiptarët dhe
po t'i kishin pasur të tyret viset që sot ishin të pushtuara
nga sllavët e jugut, atëherë do të dilte si përfundim që
shqiptarët jo vetëm kishin të drejta mbi trojet ku ata
përbënin popullsinë e vetme, por kishin të drejta edhe
për trojet përtej tyre, atje ku popullsia ishte e përzier
me shqiptarë e sllavë. Për këtë arsye ishte me rëndësi të
veçantë për sllavët e jugut që të hidhnin dyshime mbi
mendimin e përkrahur nga studiuesit lidhur me
prejardhjen ilire të shqiptarëve dhe, po të ishte e mundur,
të përmbysej tërësisht ai mendim. Po si mund të arrihej
një punë e tillë? Disa filologë, me mendjelehtësi, por pa
dyshim me mirëbesim, u erdhën në ndihmë në mënyrë
të pavetëdijshme sllavëve të jugut. Ndërmjet
mbishkrimeve të shumta që nuk janë latinisht, të cilat
kanë shpëtuar nga rrebeshet e kohës, është edhe një
përmbledhje e madhe dokumentesh lapidare, që janë
gjetur në krahinën e Venedikut. Pa asnjë arsye objektive,
disa vendosën se këto mbishkrime venete ishin ilire dhe
menjëherë specialistë të gjuhës shqipe nisën një krahasim
të imtë ndërmjet shqipes dhe gjuhës së këtyre
mbishkrimeve. Ata gjetën se këto dy gjuhë nuk kishin
asgjë të përbashkët. Në atë kohë studiuesit i
përmbaheshin mendimit naiv se gjuha dhe raca janë e
njëjta gjë. Ta mendojmë vetëm për hir të mënyrës së
argumentimit se mbishkrimet venedikase do të ishin ilire;
kjo përsëri nuk do të thoshte asgjë për lidhje racore
ndërmjet shqiptarëve dhe ilirëve. Këtyre studiuesve nuk u
ka shkuar asnjëherë ndër mend se është një gjë e zakonshme
edhe ndërrimi i gjuhës, ndonëse shembuj për këtë ndërrim
ata i kishin parasysh nga faqet e vetë doracakëve të tyre. Sa
për të dhënë një shembull: a nuk ishte e njohur për të
gjithë se popullsia e galëve hoqi dorë si nga përdorimi i
keltishtes, ashtu edhe nga gjuha gjermanike e pushtuesve
më të vonë teutonë dhe pranoi si gjuhë kombëtare
latinishten? Por për këtë shkak popullsia keltë dhe teutone
e Francës a u bë një popullsi italike dhe i humbi të gjitha
lidhjet racore me trungun e vjetër? Dhe të vijmë te një
shembull i kohëve tona: a ka pushuar së qeni zezake
popullsia e Liberisë, një popullsi afrikane, vetëm sepse
tashmë gjuha e saj është anglishtja? Me kalimin e kohës
dhe duke hyrë në këtë diskutim edhe etnologët, filologët
erdhën në vete dhe hoqën dorë nga qëndrimi i tyre
joshkencor. Jo vetëm që këta studiues të vlefshëm nuk flasin
më për një lidhje të domosdoshme ndërmjet gjuhës dhe
racës, por ata janë bërë të vetëdijshëm edhe për faktin se
karakteri ilir i mbishkrimeve venete ka qenë një krijim i
mendjes së tyre. Një provë e kësaj është se në botimet e
fundit të këtyre mbishkrimeve në fjalë, të bëra nga dy
studiues të njohur anglezë, mbishkrimet nuk quhen më
ilire, po u jepet emërtimi venete, që është i papërcaktuar
dhe që i lidh thjesht me vendin ku janë gjetur. [^6]

E kërkon arsyeja që për të krahasuar dy gjëra çfarëdo,
duhet t'i kesh të dyja parasysh pa u gabuar. Studiuesit
kanë plot tekste në gjuhën shqipe, por ku është një tekst
i vetëm ilirisht, autentik dhe i pamohueshëm? Loja naive
e një murgu mesjetar, i cili donte të hante mish pule të
premten dhe prandaj tha: "Unë të pagëzoj si peshk në
emër të Atit, Birit etj.", është një shaka shumë e bukur,
por vështirë se mund të merret seriozisht në diskutimet
filologjike. Natyrisht, nuk është e pamundur që shqipja,
siç ka sugjeruar një shkencëtar anglez, t'i jetë imponuar
një popullsie ilire si "gjuha e pushtuesve fitimtarë"[^1],
por atëherë, po ta themi me një shprehje të marrë hua nga
terminologjia juridike, "barra e provës" për ekzistencën
e këtyre pushtuesve hipotetikë u bie ta mbajnë studiuesit
që bëjnë pohime të tilla. U takon atyre të tregojnë atëherë
jo vetëm që këta pushtues të trilluar kanë ekzistuar, por
edhe se nga erdhën ata, pse nuk paskan lënë ndonjë
gjurmë pas vetes dhe kur paskan ndodhur fitoret e tyre
të përmendura. Është një qëndrim diletantësh dhe jo
studiuesish me mendje shkencore, të heqësh dorë nga
diçka që ka shumë gjasë për të mbështetur diçka, që
vështirë se është e mundur.

Lidhur me lidhjet racore të shqiptarëve me ilirët, mjaft
shpesh harrohet se banorët e Ilirisë jo vetëm iu qëndruan
pa u lëkundur kryqëzimeve nga jashtë, por madje edhe
kur një pjesë e popullsisë u shfaros nga pushtimi romak,
ata që vërshuan për të zënë vendet e zbrazura, erdhën
nga krahinat e brendshme që ishin po njësoj ilire. Iliria
e vogël nuk ishte e rrethuar nga kombësi heterogjene,
por nga popullsi me lidhje afërie, që ledhet malore i kishin
mbrojtur jo vetëm nga pushtimi romak, por edhe nga
valët e mëpastajme të gotëve, hunëve dhe sllavëve. Me sa
duket, kjo është kuptuar më në fund edhe nga
kundërshtarët më kokëfortë të këtyre fakteve evidente
dhe ne tani e dëgjojmë si një teori të pranuar përgjithësisht,
që shqiptarët janë pasardhës të dardanëve, një popullsi
ilire. Me fjalë të tjera, këta studiues tani po pohojnë diçka
që është e njëjtë sikur të thuash se një grup etnik i caktuar
nuk e ka prejardhjen nga anglezët, por nga njerëzit e
krahinave angleze Jorkshir dhe Devon. Ne jemi të
kënaqur me këtë pranim të heshtur të një gabimi.

## III
Shqiptarët përbëjnë një popullsi homogjene
kompakte, që flet të njëjtën gjuhë nga një cep i vendit në
tjetrin. Megjithatë ka pak elemente heterogjene, që
përbëjnë rreth katër ose pesë për qind të popullsisë së
përgjithshme. Kjo pjesë përfshin:

_Vllehtë_, që më shpesh thirren _kucovllëh_, për t'i dalluar
nga vllehtë e Rumanisë. Ata formojnë një grup prej rreth
njëzet mijë vetash, që flasin një gjuhë të afërt me
rumanishten. Kjo popullsi nuk ka gëzuar ndonjë nam
të mirë. Një shkrimtar grek i shekullit të njëmbëdhjetë,
Kekaumenos, që ka qenë guvernator i krahinës bizantine
të Thesalisë, në një libër të vetin për këshilla të bijve, i
paralajmëron me forcë që të mos u besojnë vllehëve:


> "Po tërheq vëmendjen tuaj dhe të pasardhësve tuaj për
faktet e mëposhtme. Meqenëse kombi i vllehëve është tërësisht
i pabesë dhe i korruptuar, duke mos pasur besnikëri të
vërtetë ndaj Zotit, Perëndisë ose mikut... gjithmonë vete
gënjen... nuk i ka mbajtur besën askujt... unë prandaj ju
këshilloj të mos u besoni atyre në asnjë mënyrë. Edhe po të
ndodhë ndonjë trazirë dhe ata të premtojnë dashuri e
besnikëri, duke thirrur Zotin si dëshmitar për sinqeritetin
e vet, ju prapë të mos u besoni... Në rast se ata sjellin gratë
dhe fëmijët e tyre në kështjellë, lërini të hyjnë, por burrat
mbajini jashtë mureve të kështjellës. Dhe po që se burrat do
të duan të vizitojnë familjet e tyre brenda mureve, lejoni
dy ose tre që të hyjnë dhe kur të dalin këta jashtë, atëherë
lejoni disa të tjerë. Por muret dhe portat ruajini me kujdes.
Po të bëni kështu, do të jeni të sigurt. Po i lejoni të hyjnë me
shumicë përnjëherësh për të vizituar familjet e tyre, ata do
ta marrin kështjellën me tradhti dhe ju do të shkatërroheni
prej tyre ashtu si të shtypin nën mburojë dhe atëherë do ju
kujtohet këshilla ime." [^7]

Nuk ka dyshim që Kekaumenosi ka qenë i sinqertë:
ai nuk kishte aspak ndër mend që ta botonte librin, kjo
ishte më tepër një këshillë prindërore për të bijtë, një
lloj testamenti politik për ta pasur në arkivat e familjes.
Megjithatë akuza e tij e mërshme kundër një grupi të
tërë racor duhet të merret me rezervë shumë të madhe.
Kekaumenosi ka qenë një dinjitar bizantin, i ngarkuar
me qeverisjen e një populli të huaj dhe përshtypjet e tij
mund të kenë thjesht kuptimin që kucovllëhtë e
Thesalisë kanë qenë në kundërshtim të vazhdueshëm e
me dredhi kundër sundimit të tij.

Ka disa mijëra fshatarë që flasin greqisht në krahinën
e Gjirokastrës. Ata banojnë në një zonë të quajtur
Dropulli. _Ata nuk janë shqiptarë të greqizuar, siç mund të
mendohej, por janë grekë që kanë ardhur nga Greqia në
pjesën e fundit të shekullit të tetëmbëdhjetë_. I kanë sjellë si
krah pune në bujqësi shqiptarët që ishin pronarë tokash
si në Shqipërinë e Jugut, ashtu edhe në Greqinë e Veriut
dhe që e kishin zakon t'i lëviznin argatët e tyre nga një
pronë në tjetrën sipas nevojës.

Elementi i huaj më interesant në Shqipëri janë
_arixhinjtë_. Ashtu si dhe gjetkë, ata janë të ndarë në dy
grupe: arixhinjtë e mirëfilltë endacakë dhe arixhinjtë e
ngulur, evgjitët. Të parët merren me kuaj dhe thurin
shporta, të dytët janë kovaçë, kallajxhinj, sazexhinj dhe
valltare. Gratë ndonjëherë argëtojnë gejflinjtë. Po t'i lëmë
këto mënjanë, arixhinjtë e Shqipërisë janë një skotë mjaft
e padëmshme dhe e këndshme, kurse ata të Tiranës, të
cilët ndonjëherë janë mjaft të bardhë e madje flokëverdhë,
po për ato arsye që mund të gjesh zezakë flokëverdhë
në pjesën jugore të Shteteve të Bashkuara, kanë një
ndjenjë artistike në veshjet e në vallet e tyre.

_Sllavët_ janë shumë të paktë në Shqipëri: më pak se dy
mijë veta. Shumica e tyre janë vendosur në Shkodër, ku
kanë ardhur si refugjatë politikë dhe lypës nga Mali i
Zi, në mes të shekullit të nëntëmbëdhjetë ose aty rrotull.
Ndonëse ata kanë ardhur tani vonë dhe këtë e mbajnë
mend ende pleqtë që ishin gjallë në fillim të shekullit
tonë, serbët dhe malazezët e përdorin haptas praninë e
këtyre njerëzve në Shkodër si pretekst për të kërkuar
nga Fuqitë për t'u dhënë jo vetëm Shkodrën, por edhe
gjithë krahinën me këtë emër. Mënyra e të vepruarit
dhe të menduarit e sllavëve janë një gjëegjëzë për të tjerët.
Gjatë sundimit turk në Serbi, një numër serbësh u
arratisën për të shpëtuar nga përndjekjet dhe gjetën strehë
nga hungarezët e mëshirshëm. Si shpërblim, nja dy a tre
shekuj më vonë, pasardhësit e këtyre refugjatëve, të cilët
kishin përfituar nga mikpritja, u bënë kërkesë Fuqive
që t'ia jepnin Serbisë vendin ku gjetën strehim
paraardhësit e tyre. _Hapini derën një serbi dhe ditën tjetër
ai do të të kërkojë gjysmën e saj, sikur e ka të drejtën e vet,
ndërsa të pasnesërmen ai do të përpiqet të të flakë nga
dritarja e shtëpisë sate, sikur je ti ai që ke hyrë me zor_. Një
nga argumentet e çuditshme të serbëve në përpjekjet e
tyre për të shtënë në dorë Shkodrën, ka qenë se emri i
Shkodrës vjen nga serbishtja _Skadar_. Kjo është njësoj
sikur Italia të pretendonte për Parisin, sepse italisht ai
quhet Parigi, ose sikur Franca të synonte marrjen e
Londrës, sepse frëngjisht ajo quhet Londres, ose së fundi,
sikur anglezët të kërkonin Leghornin, që është trajta
angleze e qytetit italian Livorno. Ky argument, i cili
sipas mendjes së serbëve ka vlerë, nuk ka asnjë kuptim
për gjithë botën tjetër. Shumë autorë të tjerë të asaj kohe
kanë vënë në dukje absurditetin e pretendimeve të tilla,
ndërsa një autor anglez, i përgatitur mirë për trajtimin e
këtij problemi, ka vënë në dukje se Shkodra ka qenë
shqiptare shumë shekuj përpara sesa serbët të kishin
kaluar Danubin. Ky autor, Wadham Peacock, thotë më tej:

> Fakti qendror dhe më i rëndësishëm është se kombësia
shqiptare është njohur nga vetëdija evropiane, ndërsa ky
qytetërim i është mohuar Polonisë së shekullit të njëzetë.
Ndërmjet shqiptarëve dhe sllavëve ka disa shekuj urrejtjeje
dhe hakmarrjeje. Shqiptari e sheh sllavin si pushtues dhe
grabitës; sllavi e sheh shqiptarin si njeri të padëshirueshëm,
i cili, ndonëse ndonjëherë është mundur, gjithmonë ka
kundërshtuar nënshtrimin. Duke pasur një përparësi të
paçmuar, sepse është më i shkathët në shkrime, ai
vazhdimisht e ka paraqitur shqiptarin e heshtur si bandit
dhe grabitës të fshatrave sllave. Që ta themi të vërtetën
historike, e ka tjetërkush mizën në kësulë." [^8]



[^1]: Julian S. Huxley dhe A. C. Haddon, We Europeans, A Survey of "Racial" Problems, Londër, 1935, f. 23.
[^2]: Eugène Pittard, Les Races et I'Histoire, Paris, 1924, f. 3
[^3]: P. Traeger, "Mitteilungen und Funde aus Albanien." Z.f.Ethnologie, Verh. Berlin, 1900; dhe Z.f. Ethnologie, XVII, Berlin, 1901, Sitzungsber. - Dr. Traeger pak më vonê më ka dërguar njé letër, ku jep njé permbledhje të gjurmimeve tê veta.
[^4]: Eugène Pittard, vep.e cituar, f. 361
[^5]: Senati, Kongresi i 61-të, dokumenti nr. 662, Dictionary of Race or Peoples, Uashington, 1911, f. 13 vijim
[^6]: Robert Seymour Conway, The Prae-Italic Dialects of Italy, 3 vellime, Londer, 1933. I gjithe vellimi i pare permban mbishkrimet venete, te quajtura me pare "ilire".
[^7]: Cecaumeni Strategicon, etc., ediderunt B. Wasiliewsky er V. Jernsted, Petropoli, 189, f. 75. Nie botim i ri ge do re dale i ket) librite rallé, me nje perkthim francez, ishte njoftuar nga Brukseli.
[^8]: Wadham Peacock, Albania: The Foundling State of Europe, Londer, 1914, f. 177.
