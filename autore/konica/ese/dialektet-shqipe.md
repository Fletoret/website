---
title: Dialektet shqipe dhe nevoja e një shkrirjeje të tyre
author: Faik Konica
respectLineBreaks: false
parent: Ese
grandparent: null
order: 3
---

Dy dialekte të mëdha, - të cilat edhe ato vetë ndahen në
dy dialekte të tjera, sidoqoftë me më pak rëndësi - e ndajnë
Shqipërinë: dialekti gegë në Veri, e dialekti toskë në Jug. Një
lum, Shkumbini, shënon pikën e dallimit në mes dy dialekteve.

Duke studiuar, qoftë edhe shkurtimisht, natyrën e gegërishtes
e të toskërishtes, menjëherë bie në sy se ndryshimi që i ndan
nuk është më i madh se ai që shquan mënyrën e të folurit të një
Normandi nga ajo e një Gaskoni. Do të thotë se në thelb ky
ndryshim kufizohet në disa ngjyrime shqiptimi. Por në një vend
ku mungon një traditë shkollore, këto ndryshime shqiptimi më
tepër janë theksuar se sa janë zbutur; dhe Shqiptarët, duke mos
pasur si udhëheqës drejtshkrimorë as fjalorë, as akademi, ka
rrjedhë qëkur ua ka marrë mendja të lëvrojnë gjuhën e vet -
nuk kanë ndjekur rregulla të tjera drejtshkrimore përveç atyre të
transkriptimit të fjalëve ashtu si shqiptohen. Kështu, sikur t'u
jepshit sot një Shqiptari të Veriut dhe një Shqiptari të Jugut një
tekst për ta përkthyer, do të kishit dy përkthime gjuha e të
cilave, në pikëpamje morfologjike, do të ndryshonte po aq sa
ndryshon spanjishtja nga italishtja.

As rreziku i bashkjetesës së këtyre dy dialekteve të
përkundërt, as vështirësia për t'i shkrirë, nuk do t'u shpëtonin
Shqiptarëve të cilët janë të pajisur me njëfarë mendjemprehtësie.
Çështja nuk qëndron a të zhduket gegërishtja ose toskërishtja, as
madje të bëhet që Shqiptarët të ndryshojnë, në përdorimin e
përditshëm, dialektet e tyre përkatëse për të arritur te njëfarë
njësie të foluri; gjë e pamundur. Përveç kësaj kjo do t'ishte
ngathtësi, sepse të duash të ndryshosh të folmen e një populli,
do të thotë të ndryshosh karakterin e tij e të shkatërrosh personalitetin e tij.
Dialekti toskë, i gjallë, i zhdërvjellët, i mprehtë,
vijimisht në evolucion, e përmbledh mirë karakterin e toskës, që
është plot dhunë të përmbajtur, plot shpirt, shkathtësi, dredhi e
paqëndrueshmëri; dialekti gegë, përkundrazi, i ngadalshëm, i
rëndë, i pandryshueshëm, i zhveshur nga format me kuptim të
dyfishtë, përmbledh për mrekulli karakterin gegë, që është
hijerëndë e me nji shpirtdlirësi të bukur, shpesh pa djallëzi, e
sidomos armik i risive. Çështja qëndron te fakti që të arrihet të
krijohet, përtej bashkjetesës paralele të të folmeve toske e gegë,
një gjuhë letrare, një gjuhë e shkruar që të jetë e përbashkët për
të gjithë Shqiptarët.

Po t'ua vinim veshin disa Shqiptarëve të shkolluar të cilëve
ua kemi kërkuar mendimin, çështja as duhet parashtruar. Sipas
mendimit të tyre, do të vijë një ditë në të cilën dialekti toskë -
posa të arrijë, nëpër një zhvillim që ne e shohim çdo ditë në përparim,
te lartë sa e gjuhëve të mëdha moderne - ka për ta
thithur në mënyrë të pashmangshme dialektin gegë, që ka qëndruar
i palëvruar; dhe ata çekun, në mbështetje të mendimit të
tyre, këtë fakt, në vetvete të saktë, se shumë Shqiptarë-Gegë përdorin
toskërishten kur shkruajnë. Por ne nuk e përkrahim këtë
mendim; sepse, ndonëse fakti që ata sjellin nuk na duket fort
bindës, dialekti gegë përmban me qindra trajta të humbura nga
Toskët e që janë visare të vërteta të trashëguara nga të parët tanë
të lashtësisë. Mjaft të sjellim në mend mbaresën _-mun_ të pjesores
gegë, që daton së paku dymijë vjet, e që s'është gjë tjetër veçse -
_m?noV_ i pjesores greke (khs. _shkrumun, gegramm?noV_).

Ndoshta çështja mund të kishte një zgjidhje të lehtë e të shpejtë,
po qe se toskërishtja do të ruhej si gjuhë e prozës, dhe gegërishtja e poezisë.
Karakteri përkatës i dy dialekteve padyshim do të rregullohej në këtë rol.
Ecja e gjerë dhe fisnike, ndonëse pak e lakueshme, e gegërishtes
duket se i përshtatet ritmit të mendimeve e të ndjenjave. Tash vonë kemi botuar
(A. 91) nji tingëllim të mrekullueshëm, i pari në gjuhën tonë, prej një autori
të ri shkodran, i cili jep një idë të asaj që mund të bëhet dialekti
gegë ndër duar të afta. Herën e fundit kemi botuar dy tingëllime
të tjera, prap të një autori gegë, bukuria e fuqishme e të cilave e
vërteton këtë përshtypje.

Por, të thuash të drejtën, realizimi i këtij mendimi nuk do të
ishte i mundur në një vend ku njerzit, në përgjithësi me pak
dijeni për dialektin e vet, janë më pak të aftë të mësojnë ta
shkruajnë dialektin fqinj. Jo! Zgjidhja më e mirë e problemit, ajo
më praktike, do të ishte krijimi i një gramatike - të miratuar nga
Shqiptarët e shkolluar dhe nga Albanologët - në të cilën të
gjitha elementet dialektore, të grupuara, të pajtuara, të
bashkërenditura, sipas një metode racionale e shkencore, do të
lindnin një gjuhë të përbashkët për të gjithë Shqiptarët, sikurse
Grekët që kanë _Koïnê glôssa_. [^1] [^2]

<div class="divider text-center" data-content="✱"></div>

[^1]: Albania, Bruxelles, Vol. A, II/1898, nr. 10, ff. 173-174.
[^2]: Përktheu nga frengjishtja: Willy Kamsi
