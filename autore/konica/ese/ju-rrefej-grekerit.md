---
title: Ju rrëfej grekërit
author: Faik Konica
respectLineBreaks: false
parent: Ese
grandparent: null
order: 5
---

Prej disa kohësh, ndërmjet Italisë e Greqisë, po zhvillohet për
Shqipërinë një përleshje paraprake me fjalë, që mund të jetë pragu
i një konflikti të armatosur. Italia ngre çështjen se Greqia mbante
një pjesë të madhe territori që i përket Shqipërisë, ndërsa Greqia
e mohon me zë të lartë këtë pretendim. Shumë amerikanëve u është
dukur e çuditshme që, ndërsa zëri i italianëve dhe grekëve dëgjohej,
nuk ndihej zëri i pavarur i Shqipërisë. Porse a nuk ka thënë një
herë një autor anglez se një nga karakteristikat e shqiptarëve
është se ata janë të "paartikuluar"? Kërkesave të përsëritura
unë iu jam përgjigjur se nuk kisha gjë për të thënë, ndërsa
atyre miqve amerikanë, të cilëve ndjenjat e tyre dashamirëse
u japin të drejtën të më pyesin përse ashtu, u jam përgjigjur
se më kishte ardhur gjithçka në majë të hundës dhe se kisha
vendosur që këtej e tutje të mbetesha një spektator i thjeshtë
i tragjedive dhe i farsave të botës. Por, tani, është një grup
atdhetarësh shqiptarë që më kërkon të bëj një deklaratë.


Këta miq shqiptarë dinë për mua disa gjëra që miqtë e mi amerikanë
nuk i dinë. Ata e dinë se unë kam lindur në zonën kufitare
shqiptaro-greke që bën pjesë në krahinën e vënë në diskutim,
kështu që trojet, ku unë kam luajtur si fëmijë, janë fushat e
betejave të ardhshme; ata mendojnë se askush tjetër më mirë se
unë nuk e njeh historinë e kësaj krahine dhe ata më përmendin
vazhdimisht se si drejtues i rinisë, unë njëherë e një kohë
kam qenë mbrojtës i palodhur i tërësisë tokësore të Shqipërisë.
Prandaj, ndonëse me lëkundje, vendosa të thyej heshtjen dhe
t'i paraqes popullit amerikan disa fakte të kontrollueshme rreth
sfondit historik të konfliktit që po vjen rrotull.

### (I)

Siç dihet nga të gjithë, në periudhën e lashtë shqiptarët
quheshin ilire. Rajoni i diskutueshëm në lashtësi njihej si
Iliria e jugut dhe më vonë është quajtur Shqipëria e Jugut,
ndërsa grekët kanë vendosur ta quajnë Epir, një emër që do
të thotë "kontinent" dhe në zanafillë përdorej për këtë rajon
nga banorët e ishujve të vegjël përtej bregut të Shqipërisë,
po ashtu si peshkatarët e ishujve Bahamas do ta quanin Floridën
"kontinenti", me një emër që nuk ka asnjë lidhje me kombësinë
e popujve që banojnë në kontinentin në fjalë. Ky rajon gjatë
afër pesë shekujve të sundimit turk përbënte vilajetin ose
provincën e Janinës, me qytetin e Janinës si kryeqendër.


Jo vetëm që ky rajon ka qenë gjithmonë shqiptar nga gjuha edhe
kombësia, por kufijtë e fiseve ilire shkonin shumë larg përtej.
Madje, edhe ishujt Joniane kanë qenë kryesisht ilire. Në një
libër të famshëm që e njohin mirë studiuesit, "Fjalor i antikiteteve klasike"
të Lybkerit, tek artikulli për Kërkyrën (Korfuzin) vihet në
dukje se ai ishull "në zanafillë banohej nga ilirët". Kurse
ata që do të marrin mundimin të lexojnë veprën e studiuesit
të njohur suedez, Martin P. Nilson, botuar nëLundmë 1909 me
titullin "Studime mbi historinë e Epirit të Lashtë", do të
shërohen nga prirje për të menduar se Epiri ka qenë ndonjëherë
grek. Ky rajon e ka ruajtur natyrën e vet ilire të pandryshuar.
Deri dhe kaq vonë sa i bie në shekullin e dhjetë të erës sonë,
perandori i Bizantit Leoni i Mençuri, në një nga librat e tij
përmend faktin që "banorët e Epirit janë shqiptarë". Pak nga
pak depërtimet greke nisën të ndiheshin në disa pjesë të këtij
rajoni. Se si u bënë të mundshme këto depërtime, ne e dimë nga
disa autoritete të dorës së parë.

### (II)

Në gjysmën e dytë të shekullit të katërmbëdhjetë, Janinën
e qeveriste një princ bizantin (ose një despot, siç e kishte
titullin zyrtar) i quajtur Thanas. Këtij Thanasi i hipi në
kokë ideja e bukur për të vrarë gjithë shqiptarët. Ju mund
të dyshoni se mos këto ngjarje janë nxjerrë nga ndonjë
legjendë shqiptare e shtrembëruar ose nga ndonjë fletushkë
propagandistike italiane. Aspak. Autoriteti që na e njofton
këtë mizori është një grek besimtar dhe i ndershëm, Mihail Dukas,
pjesëtar i Shtëpisë perandorake bizantine me po atë emër,
kronika e të cilit përfshihet në koleksionin e madh të
historianëve bizantinë, që ndodhet në Bon dhe mund ta studiojë
çdo studiues. Me neveri dhe mosmiratim Dukasi njofton të
gjitha egërsitë dhe vrasjet që ka bërë Thanasi kundër popullsisë
shqiptare të Janinës. Siç thotë Dukasi, një nga lojërat e tyre
të parapëlqyera ishte t'u priste hundët ose pjesë të tjera
shqiptarëve dhe t'i linte të vdisnin në agoni. Disa krerë
feudalë shqiptarë e kërcënuan Thanasin me një ekspeditë
ndëshkimore, nëse ai nuk do t'i ndërpriste krimet kundër
shqiptarëve. Thanasi u përmbajt një farë kohe dhe martoi
vajzën e vet me princin më të fuqishëm të asaj kohe, me
Gjin Shpatën. Pas një farë periudhe, Thanasi i nisi përsëri
përndjekjet, madje edhe më të egra se më parë. Siç shkruan
Mihail Dukasi, ndërsa Gjin Shpata mblodhi një ushtri dhe e
rrethoi Janinën, kryeqytetin e vjehrrit të vet, Thanasi çdo
ditë nën flamurin e armëpushimit i dërgonte Shpatës një
shportë me sy të nxjerrë nga kokat e shqiptarëve fatkeq dhe
kjo dhuratë e kobshme vazhdoi derisa u hoq rrethimi.


Siç e thotë historiani, ambicia e Thanasit ishte të fitonte
nofkën e Albanoktonos që do të thotë shqiptaro-vrasës. Dukasi
shton se despotit i pëlqenin shumë të huajt dhe të jashtmit,
prandaj pati sjellë shumë prej tyre në qytet. Së fundi thuhet
me marifet se Thanasi ia doli mbanë "të zbrazte" Janinën nga
banorët e rrënjës. Natyrisht, zor se mund të shpikte një
metodë më të efektshme për të ndryshuar përbërjen etnike të
një vendi, porse "të drejta" të krijuara në këtë mënyrë, ta
themi në folmen më të butë, janë të një cilësie të dyshimtë.
Krimet e përshkruara nga Mihail Dukasi kanë ndodhur më 1380
dhe në pak vite më parë.


Pas pesëdhjetë vjetësh, më saktë më 1431, një ushtri e fortë
osmane erdhi me gjëmime te portat e Janinës, e cila, ndërkaq,
ishte ripopulluar me të ardhur dhe me një sulm qyteti u pushtua.
Është për t'u shënuar fakti se, pasi i bënë një mbikëqyrje
krahinës, turqit e klasifikuan atë si pjesë të Shqipërisë. Por
ka edhe diçka më domethënëse dhe krejt të pakundërshtueshme.
Turqit bënë një regjistrim të kujdesshëm të qyteteve e të
fshatrave dhe emrat e këtyre vendeve kanë dalë më pas në botimet
zyrtare në trajtat e tyre shqip e jo greke. Për shembull, le të
marrim rastësisht dy emra, dy qendrat e quajtura shqip, Delvina
dhe Grevena. Ato janë regjistruar përkatësisht Dhelvinon dhe
Grebene. Turqit e hershëm kanë qenë të përpiktë me hollësi të
madhe për shënimin e emrave të vendeve, duke parapëlqyer
gjithmonë trajtat e mirëfillta popullore. Për shembull, pas
rrethimit të parë të Vjenës, turqit nisën ta shkruanin Ëian
me një A të gjatë, që është trajta e vërtetë popullore dhe sa
kohë zgjati Perandoria Osmane, ata iu përmbajtën kësaj trajte,
duke flakur trajtën artificiale Ëien. Në traktatin e Ajzenburgut
të nënshkruar më 1664 ndërmjet Turqisë dhe Perandorisë Romake
të Shenjtë e të hartuar turqisht e latinisht, kur numërohen
titujt e perandorit Habsburg, teksti latin e quan atë mbret
të Bohemisë, porse në tekstin turqisht turqit kanë ngulur
këmbë për ta thënë mbreti i çekëve.

### (III)

Pushtimi turk solli një ndryshim të rëndësishëm në jetën
e Shqipërisë. Për arsye që janë tepër të gjata për t'i shtjelluar
këtu, shumë shqiptarë e lanë krishterimin dhe u bënë myslimanë,
e kjo lëvizje vijoi për dy shekuj, derisa rreth 65 për qind e
popullsisë u bë myslimane, pjesa tjetër mbeti e krishterë, në
veri si besimtarë të Kishës Perëndimore e në jug të asaj
Lindore, që shpesh quhet gabimisht kisha greke. Meqë në kishën
e dytë shërbesat bëhen greqisht dhe kleri është në pjesën më
të madhe grek, u krijua mundësia për grekët që të shkombëtarizonin
shqiptarët duke e përsosur kishën si mjet të propagandës.


Një faktor tjetër ka qenë ardhja tinëzare e banorëve që flisnin
greqisht, shpesh të favorizuar me budallallëk nga pronarët shqiptarë,
të cilët kishin nevojë për bujq për të zëvendësuar shqiptarët që
iknin në luftërat e pafund të Perandorisë Osmane. Ngritja e
Greqisë si shtet i pavarur i dha një shtysë të fuqishme
propagandës greke. Tashmë grekërit nisën haptas të shpallnin
se çdo besimtar i kishës Lindore, pavarësisht nga gjuha dhe
kombësia, ishte grek.


Një nga marifetet më të padëgjuara të grekërve ka qenë dhënia
e ryshfeteve zyrtarëve të lartë në Stamboll për të nxjerrë një
ferman që të ndalonte qarkullimin apo mbajtjen e librave shqip.
U quajt një veprim i dënueshëm, madje edhe po të mbaje libra
kaq të padëmshëm si gramatika ose aritmetika, po të ishin shkruar
shqip. Grekët ranë madje edhe më poshtë, nuk e kishin për gjë
të kallëzonin atdhetarët shqiptarë të ndershëm si rebelë dhe
bënin që ata t'i degdisnin në burgje të largëta.

### (IV)

Pas luftërave ballkanike Turqia Evropiane u copëtua dhe
Fuqitë e Mëdha nuk mund ta injoronin ekzistencën e kombësisë
më të lashtë të gadishullit. Shqipëria u bë shtet, por u
rrëgjua në një të katërtën e madhësisë së vet natyrore. Dikush
mund ta mendonte se pas kësaj do të ishin të kënaqur dhe do të
rrinin urtë, se do të përpiqeshin po të ishte e mundur të zhvillonin
marrëdhënie të fqinjësisë së mirë me pjesën që mbetej të Shqipërisë.
Mirëpo, ndodhi e kundërta. Duke përfituar nga fakti që Turqia,
një vit më parë, i kishte çarmatosur plotësisht shqiptarët,
një ushtri me grekët e organizuar, e maskuar si njerëz civilë,
vërshoi mbi gjithë Shqipërinë dhe nisi të djegë e të vrasë
gjithçka i dilte përpara. Në Shqipëri, në atë kohë, kanë qenë
në qendër të këtyre krimeve të organizuara dy dëshmitarë të
huaj: autorja e njohur angleze, Meri Edit Durham, dhe një
korrespondent gjerman. Të dy ata u tmerruan dhe u morën vesh
që t'ia bënin të njohur të gjithë botës çdo gjë që ata e
quanin si një nga krimet më të mëdha të organizuara të të
gjithë kohërave. Për fat të keq, plasi Lufta Botërore dhe
e tërhoqi vëmendjen e të gjithëve. Por më 1920, me titullin
"Njëzet vjet ngatërresa ballkanike". Mis Durham botoi një libër,
ku një kapitull i plotë u kushtohet njoftimeve për këto masakra.
Kushdo që dëshiron ta kuptojë konfliktin e sotëm nuk mund të
bëjë pa e parë këtë libër.


Pas Luftës Botërore, Greqia ua ndaloi shqiptarëve të kishin
shkollat e tyre në Greqi dhe vijoi punën e saj për të eliminuar
elementin shqiptar me çfarëdo mjeti. Një rast i rrallë iu paraqit
grekërve nga Traktati i Lozanës, i cili nxiti shkëmbimin e
familjeve turke me ato greke. Siç e kam thënë më sipër, një
shumicë shqiptarësh disa shekuj më parë e lanë krishterimin
dhe u bënë myslimanë, por ata i ruajtën gjuhën dhe traditat
kombëtare dhe kurrë nuk kanë mësuar turqishten. Mashtrimi i
grekërve kishte për qëllim që t'i paraqiste si turq shumë
myslimanë shqiptarë dhe t'i dërgonte me anije në thellësinë
e Azisë së Vogël, duke i bërë objekt shkëmbimi. Kjo është
njësoj sikur të syrgjynosësh, irlandezët në Poloni, duke u
nisur nga fakti se edhe irlandezët edhe polakët janë katolikë
edhe prandaj qenkan të një kombësie. Komisioni Ndërkombëtar
për shkëmbimin e popullsisë e zbuloi mashtrimin në pak raste
dhe e ndaloi, por shumë herë të tjera atij ia hodhën me mjeshtëri.


Potë shqyrtohen dëshmitë e vjetra për gjendjen e kombësisë në
viset e ndryshme të rajonit të diskutuar, habitesh me
ndryshimet që janë bërë nëpërmjet dredhive dhe mashtrimeve
të organizuara. Në fillim të shekullit të nëntëmbëdhjetë,
një anëtar i kishës së Anglisë me emrin Stjuart Hjuz, ka bërë
një udhëtim nëpër Shqipëri dhe ka lënë shënime për vëzhgimet
e veta, ka vizituar dhe qytetin tim të lindjes Konicën, një vend
i lashtë i cili mendohet nga disa studiues si Pukëvili se ka
qenë në mesjetën e hershme kryeqyteti i Ilirisë Jugore.
(Emri i vendit tingëllon në mënyrë të çuditshme si prusian,
por kjo vjen, ngaqë po ai ndikim sllav mbi toponiminë ka
vepruar në Prusi, ashtu edhe në Shqipëri). Hjuzi ka shënuar
se Konica kishte 800 shtëpi, nga të cilat 600 ishin shqiptarë
dhe 200 greke. Ku janë këta 75 për qind shqiptarë sot?


Megjithatë, në rajonin e diskutuar ka një krahinë të gjerë,
qëndresa e patrembur e së cilës i ka kapërcyer të gjitha
format e organizuara të vrasjeve, mashtrimeve dhe grabitjeve.
Kjo është Çamëria, të cilën grekët e shtrembërojnë në Çamuria.
(Nuk u vë faj grekëve për këtë shtrembërim që vjen nga
paaftësia e alfabetit grek për të riprodhuar gjithë tingujt
e gjuhës shqipe dhe të shumë gjuhëve të tjera për këtë
çështje). I ndjeri senator, Kabot Loxh (Cabot Lodge),
në shtypin grek dilte gjithmonë me emrin Kampot Lone.
Popullsia e Çamërisë tani vonë në 1913 ka qenë 96% shqiptare.
Ky përpjesëtim, tani është ulur me akte dhune dhe unë
mund të sjell si shembull shumë punëtorë, që derdhin
djersën në fabrikat e Amerikës, të cilët i kanë pasur
prindërit pronarë të lulëzuar në Çamëri më pak se një
vit më parë. E megjithatë, në kundërshtim me gjithë
këtë përndjekje ende shqiptarët përbëjnë 80 për qind
të popullsisë së Çamërisë.

### (V)

Ndërsa tani Italia është gati të ndërhyjë duke na
shpallur si qëllim se kërkon të vërë në vend dëmet që i janë
shkaktuar kombit shqiptar dhe të rivendosë kufijtë natyrorë
e historikë të Shqipërisë. Është e arsyeshme që të presësh
nga çdo shqiptar i vërtetë se do të jetë i pakënaqur nga ky
veprim. Por ndonjë mund të kundërshtojë se me gjithë
metodat e dënueshme të përdorura nga grekërit ata kanë
arritur që ta përmbysin gjendjen e kombësive në shumë vise
të rajonit të diskutuar, kështu që të ndreqet një padrejtësi
e vjetër me një padrejtësi të re nuk tingëllon aq mirë. Për
këtë unë do të përgjigjesha se nuk mund të ketë një akt
ligjor që të përligjë krimet e organizuara e të vazhdueshme.

Por, ka dhe më. Shumë larg nga Shqipëria historike, në Greqinë
e brendshme ka pothuaj një milion shqiptarë, gati gjysma e
të cilëve ende e flet gjuhën e vet të lashtë. Këta njerëz
kanë një mall ideal për Shqipërinë dhe në të kaluarën kanë
nxjerrë dëshmorë të çështjes shqiptare. Ata mund të
shkëmbeheshin me grekërit e rajonit të diskutuar dhe më së
fundi të gjithë do të ishin të kënaqur. Porse siç pohojnë
grekërit, Italia kërkon të arrijë qëllimet e veta duke
zgjeruar kufijtë e Shqipërisë. Unë pajtohem me këtë plotësisht,
por më duhet të shtoj se ky pohim nuk ka peshë dhe është thjesht
një përpjekje për t'i bërë bisht çështjes. Çështja është a qe
një herë dhe a ka qenë gjithmonë pjesë përbërëse e Shqipërisë
ish-krahina turke e Janinës? Në qoftë se kjo është e vërtetë,
a mund të bjerë poshtë automatikisht kjo e vërtetë vetëm e
vetëm sepse e thonë edhe italianët? Fakti është i qartë, se
Italia ka këtu një përligje të mirë e të fortë, sepse rastis
që kërkesat e saj përputhen me një akt të vonuar drejtësie
kundër Shqipërisë.Pondodh që një herë perënditë hakmarrëse
janë në anën e legjioneve të Çezarit.
