---
title: Ai vend i çuditshëm - Shqipëria
author: Faik Konica
respectLineBreaks: false
parent: Ese
grandparent: null
order: 1
---

Parathënien për një përmbledhje monumentale
dokumentesh të lidhura me historinë e Shqipërisë në
Mesjetë[^1], studiuesi i shquar kroat Milan Shuflaj e ka
shkruar latinisht dhe e nis me këto fjalë: "Kemi ndër
mend të ilustrojmë ngjarjet e një _regio mirabilissima_" -
një shprehje kjo që shqip mund të jetë e njëvlefshme
me _një vend shumë i veçantë_ ose me _një vend nga më të
mrekullueshmit_, në rastin e parë kuptimi është ai që e
ka pasur mirabilissima në latinishten mesjetare. Meqë
Shuflaj ka qenë historian i mesjetës, na lejohet të
mendojmë se ai kishte ndër mend të na jepte më tepër
idenë e diçkaje të mrekullueshme sesa të veçantisë. Sido
që ta ketë kuptuar ai, Shqipëria prej kohësh ka pushuar
së qeni e mahnitshme në çdo drejtim dhe shpejt po e
humbet veçantinë e saj, prandaj po pushon së qeni e
çuditshme. Por nga shumë anë ajo ka qenë e çuditshme
dhe e mahnitshme në të kaluarën dhe mbetet
interesante në të tashmen.

Të shkruash qoftë edhe një libër të vogël për të
shkuarën e Shqipërisë, është një punë e vështirë, në rast
se nuk kënaqesh vetëm duke përsëritur me fjalë të reja
pohimet e kufizuara të ditura, që përmbajnë
enciklopeditë e zakonshme dhe doracakët për një farë
"historie". Vështirësia del sepse për të gjitha ngjarjet që
kanë kaluar, ne kemi vetëm njërën anë të
ashtuquajturit informacion, e më konkretisht, kemi atë
të armiqve të Shqipërisë, kurse varianti shqiptar mungon
tërësisht. Është, pra, njësoj sikur dikush duhet të japë
gjykimin për një varg çështjesh duke pasur dëshminë e
paditësve dhe duke mos pasur në dorë asnjë fjalë nga
ana e të paditurve. Për këtë mangësi e kanë fajin vetë
shqiptarët. Ndonëse në kundërshtim me mendimin e
disa profesorëve të përgjumur, të cilët e përfytyrojnë me
mirëbesim se përdorimi i gjuhës shqipe si gjuhë e shkruar
ka nisur vetëm në shekullin e shtatëmbëdhjetë, ajo ka
qenë e ngulitur mirë dhe e rrënjosur në shekullin e
trembëdhjetë, kur normanët e Robert Guiskardit
zbarkuan në bregun e Shqipërisë. Mund ta marrim me
mend se shkrimi ka qenë i kufizuar për çështje të
zakonshme të tilla si: shkëmbimi i shënimeve të shkurtra
ndërmjet njerëzve të farefisit larg njëri-tjetrit ose i
urdhrave të krerëve për pasuesit e tyre. Gjatë gjithë
këtyre shekujve të një historie shumëngjyrëshe, nuk i
ka ndodhur asnjëherë një shqiptari që të shkruante një
përkujtesë rreth ngjarjeve lokale ku kishte qenë
dëshmitar vetë. Nga gjithë evropianët e juglindjes
shqiptarët janë të vetmit që nuk kanë as monumente
historike, as arkiva kombëtare. Studiues dhe historianë
me prejardhje shqiptare me siguri kanë qenë shumë, por
gjithnjë në vende të huaja dhe në gjuhë të huaja. Po citoj
vetëm nja dy shembuj: Estienët, një familje e madhe
filologësh francezë të Rilindjes, kanë qenë me prejardhje
shqiptare, ndërsa Koçi Beu, "Monteskieja i osmanëve",
i cili më 1630 ka shkruar një histori të shkëlqyer e të
guximshme për shkaqet e rënies së Perandorisë Osmane,
ka qenë një shqiptar nga Korça, ndërsa pasardhësit e tij
anësorë janë ende gjallë.

Megjithatë, në përgjithësi duket sikur trualli i Shqipërisë
nuk ka qenë i përshtatshëm për prodhimin e librave.

Kjo mungesë e zhvillimit kulturor është në themel
pasojë e pushtimit turk, që zgjati pesëqind vjet të mira.
Është interesante të hamendësosh se çfarë do të kishte
ndodhur me kulturën shqiptare, nëse do të ishte mundur
Turqia. Studiuesit e Shqipërisë besojnë se po të kishte
jetuar më gjatë Skënderbeu dhe ta kishte mbrojtur
Shqipërinë nga pushtimi turk, ajo do të ishte bërë një
shtet i vërtetë Perëndimor, për shkak të lidhjeve me
papatin dhe me princër të ndryshëm të shteteve italiane,
si Ferdinandi i Napolit. Mirëpo me vdekjen e
Skënderbeut më 1468 dhe me rënien e Shqipërisë në duar
të turqve, zhvillimi i kulturës shqiptare u ndërpre
plotësisht e madje pati kthim prapa, pasi turqit punonin
për këtë dhe grekët për këtë çështje të veçantë u lidhën
bashkë me turqit, duke mos lejuar shkollat në gjuhën
shqipe. Për më tepër, kishte një dënim të ashpër për
cilindo që kapej me një botim në gjuhën amtare shqipe,
shpesh deri edhe syrgjynosje dhe ndonjëherë vdekje.

Në këto rrethana studiuesi i historisë shqiptare e ndien
veten para kësaj mëdyshjeje: ose t'i pranojë armiqtë
tradicionalë të kombit shqiptar si burime të
mjaftueshme, ose t'i ndreqë e t'i plotësojë ato me traditat
e vjetra që mund të gjenden vetë në Shqipëri. Kjo është
një metodë e përligjur, por që mjaft lehtë të shtyn në
gabime, nëse nuk je shumë i kujdesshëm për të mos u
mbështetur tepër lirisht në këto burime gojore. Përveç
kësaj, ka edhe mjete të tjera për kërkime. Ka fakte
gjuhësore, të dhëna topografike, ndonjë copë aty-këtu
të autorët perëndimorë, që japin sugjerime për gjendjen
e vërtetë të disa problemeve, ndonëse edhe ata gjithashtu,
ndoshta pa dashur, shpesh janë të anshëm. Madje edhe
autorët e hershëm nganjëherë janë me vlerë të madhe.

Një historian rumun, duke folur për Karlin e Madh
Anzhu, mbretin e Sicilisë, që në shkurt 1272 u bë gjithashtu
edhe mbret i Arbërisë, e quan atë "pushtues" të Shqipërisë
dhe shqiptarët i quan "të mundurit". Ky është një shembull
i mirë për subjektivizmin. Rumunët, ashtu si grekët e sotëm
dhe sllavët, po ashtu si gjithë kombësitë e tjera të Perandorisë
Bizantine, i përkisnin kishës lindore "ortodokse". Për ta
Stambolli ka qenë një qendër tërheqëse e pandalshme, kur
erdhi puna për të zgjidhur a do të shkonin me alternativën
e evropianëve perëndimorë. Kështu e marrin si të mirëqenë
se edhe shqiptarët do ta ndjenin veten po njësoj si ata. Por
kështu harrojnë një fakt të thjeshtë e themelor, pra se
shqiptarët ishin katolikë romakë dhe të vetmit katolikë
romakë në Perandorinë Bizantine. Shqiptarët gjithnjë kanë
ushqyer ndjenja antipatie kundrejt Bizantit, ndërsa Karli
Anzhu, ashtu si më parë Bohemundi, i biri i Robert
Guiskardit, nuk u prit nga shqiptarët si pushtues, por u
brohorit si çlirues.

Edhe lidhur me Shqipërinë e sotme ka një keqkuptim
të përgjithshëm, që e errëson vështrimin e qartë për këtë
vend. Për shembull, disa vjet më parë, në një mbrëmje ku
unë do të quhesha si mik nderi, e zonja e shtëpisë, një grua
tërheqëse, më pyeti: "Po ku ishte kjo Shqipëria?" Në fund
të Luftës së Parë, kur çështja shqiptare doli për shqyrtim,
thuhet se sekretari i shtetit Robert Lansing kishte
përshtypjen se Shqipëria ndodhej diku në Amerikën e
Jugut. Përgjegjësi i atëhershëm i Degës për Lindjen e Afërt
në Departamentin e Shtetit, dr. Albert Putnej (Putney) më
ka treguar pas disa vjetësh për këtë keqkuptim të vogël.
Dr. Putnej, një burrë shumë i hijshëm, ishte një janki nga
Masaçusetsi, që nuk ia kishte qejfi shakatë. As nuk duhet të
habitemi për mungesën e përpikërisë nga zoti Lansing. Po
t'i pyesësh shumë burra shteti të Evropës për pozitën
gjeografike të vendeve të tilla të vogla, si Hondurasi ose
Paraguaji, ka shumë mundësi që aty për aty të mos japin
një përgjigje të kënaqshme.

Në këtë libër termi "Evropa Juglindore" do të
përdoret rregullisht në vend të "Ballkani". Emri
"Ballkan", i përdorur për herë të parë më 1808 nga një
gjeograf gjerman, i quajtur A. Cojne (Zeune), është një
fjalë turke me kuptimin "mal". Malet e Ballkanit do të
thotë Malet e malit. Këtë emër nuk e kanë përfillur për
shumë kohë gjithë autorët, nuk ka asnjë gjurmë të tij në
botimin e nëntë të Enciklopedisë Britanike (1875), ndërsa
një shqyrtim i hollësishëm i treguesve të "Tajmsit" të
Londrës që nga fillimi e deri më 1878 nuk na ka zbuluar
asnjë rast që të jetë përmendur e pas kësaj ne nuk e vijuam
më kërkimin. Nuk përmendet as në "Fjalorin e Gjeografisë
së Përgjithshme", një fjalor i madh i botuar më 1879 nga
Vivien dë Sen-Martën (Saint-Martin). Edhe në kohën tonë
studiuesi anglez i Bizantit, Bëri (Bury) gjithnjë përdor
emrin "Gadishulli Ilir", ndërsa si përjashtim ka përdorur
pak herë termin "Haemus Peninsula". E vlen të shënohet
se deri kohët e fundit popujt e "Ballkanit" vetë nuk e
kishin dëgjuar kurrë këtë emër, kurse autori i këtij libri,
ndonëse është një lexues i palodhur librash, e ka mësuar
vetëm kur ishte njëzet e gjashtë vjeç. "Ballkani" u
popullarizua në brezin tonë nga gazetarët, të cilëve u
pëlqeu emri ndoshta nga tingëllimi i pazakonshëm, por
autorët më të thelluar ende parapëlqejnë ta quajnë Evropa
Juglindore. Së fundi, duhet përmendur se Evropa, në kohët
klasike përdorej vetëm për "Ballkanin"; emri i Evropës
për herë të parë në Mesjetë u shtri për pjesën tjetër të
kontinentit të bardhë.

Kam bërë çmos që këto ese të jenë objektive dhe të
paanshme. Nëse ndonjëherë mund të duket se jam
ndikuar nga një anim i natyrshëm kombëtar, e vlen barra
që lexuesi të peshojë vetë nëse është e përligjur një
përshtypje e tillë, si dhe mos vjen nga fakti që historia e
Shqipërisë gjithmonë është trajtuar mbi bazën e
pohimeve subjektive e të anshme që kanë bërë armiqtë
e saj. Një paraqitje e ndryshme nga një autor shqiptar
detyrimisht do t'i trazojë disa shprehi të caktuara të të
menduarit dhe disa opinione të gatshme për çështjet në
diskutim. Kokëfortësia ishte një qëndrim jo shkencor
dhe unë vetë nuk pretendoj se s'kam asnjë gabim. Por
mund të përsëris me qiltërsi thënien e shkrimtarit të
vjetër grek, Hekateut të Miletit, tekstin e të cilit e kam
cituar në faqen e titullit: "I shkruaj këto gjëra ashtu si më
duken mua se janë të vërteta."

[^1]: Acta et Diplomata res Albaniae mediae actatis illustrantia,
Vell.I, Vjenë 1913.
