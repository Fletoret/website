---
title: Një flamë
author: Ali Asllani
respectLineBreaks: true
parent: Vjersha satirike
grandparent: null
order: 3
---

(Një spiuni)
Ësht’ një flamë zot o zot,
flam’ e madhe , flam’e ligë,
zemra sterr e shpirti shtrigë.
Njerëzia deri sot
s’kishte par’ të till’ njeri,
pa mëshir ‘ pa vetëdi.
 
Ky nuk paska shok në bot
aq i poshtër aq i ndyrë
i pabes’ e i palyrë!
 
Të bën keq, se është i lik
jo për ty që s’të ka mik,
po për ty e për të tjerë,
ësht’ një gjarpër me dy krerë!
 
Ësht’ një gjarpër mbi gjarpenjtë,
gjuhë e tija helm e vrerë
punë e tija lenjë e tenjë!
 
Mos ja zini emrin ngojë
edhe emri të kafshon
të shajton e të helmon!