---
title: Okupatorëve
author: Ali Asllani
respectLineBreaks: true
parent: Vjersha satirike
grandparent: null
order: 2
---

Aty, ndal!
Gjalmëzeza ka bër’ djal ‘,
djal fajkua djal sqifer,
pra, në vetull gjak të merr;
djal’ fajkua djal’ fatos ,
aty ngul dhe aty sos!
 
Ti ku vetet? Ku po vete?
Frëng, o frëng që s’je në vete!
Këtu furka e një stani
ka dy presa jatagani;
nënë këmbë të një dhije
zhduket gjum’ e një hordhije!

Aty ndal sepse këtu
si çdo gur’ e si çdo dru,
bëjnë goj’ e bëjnë dhëmë,
duf i tyre djeg e shëmbë!

Druri eshtrat e një dreri
të një pulsi të një zëri
përmbi dega shkrifet sqifi,
nën dega shtrihet difi!

Guri gur’ i një qivuri
rrëfen varrin e një burri,
të një burri burr’ me besë.
që ka ditur si të vdesë!

Shtrydhe tokën kullon gjak,
në një çap e dy bonjakë,
s’hahet hak’ e këtij gjaku,
s’tretet lot’ e një bonjaku!
 
Të bonjaku pa këmishë,
gjith’ kokalla të pamishë,
më i lumturi si plis
kalipeç mbi një kurris.
 
Këta ripen po do rriten,
për Atdheun din’ e vriten,
din’ e vriten din’ e vrasën
din’ armikun ta përplasën.
Ti ku vete> Ku po vete?
Frëng o frëng që s’je në vete!