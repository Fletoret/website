---
title: Pjesa e katërt
author: Ali Asllani
respectLineBreaks: true
parent: Hanko Halla (Poemë)
grandparent: null
order: 4
---

I
Shpirt e xhanë,
eja më thot nipi vemi në Tiranë,
Eja, Hall’ të lutem se do bësh sehir
zonja shum’ të mira burra shum’ të mir’!

Lem të keqen Halla ti më rruash të paça
un’ për her’ të fundit do të dal në dalça;
e do dal do iki dhe do shkoj për jetë
në sehir’ të fundit në sehir’ të shkretë!

Un’ mor djal’ i Hallës nëna e shtëpisë,
kam një tuf’ me halle varur mbi kurriz;
Kam një tuf’ me derte kam një tuf’ me halle
nga ato që zbardhën vetulla e qepalle;
e i thash’ i thashë. . . Djali me shum’ mall,
eja, nguli këmbët, xhan o shpirt, o Hall’!
Desha dhe nuk desha,
Hodha namazbezin mirë e mirë u vesha,
dhe që atë ditë hipëm në kaike,
ish për her’ të parë që po veja mike,
mike në pampor;
prita edhe prita po sa prita se di,
mbas nonjë orë,
si thon’ nashti
Pasi dhe sahatin sahatin e gjorë,
që kur na e priishën edhe e bënë orë,
na u bë dhe koha fare li e lesh,
sahatin e saktë nuk po e marr vesh!

Prita në pampor prita kot së koti:
as e zonja erdhi as edhe i zoti;
,,mirserdhe moj zonjë” njeri nuk më tha
frëngun dhe frëngeshën ujku që s’i ha !

Un’ hot Hanko Halla sado që kam rar’
matem e peshonem me flori e ar;
na jemi si rrëza mu si rrëza e djellit,
që sado që bije lart nga maja e qiellit,
bije nëpër male krahu nuk i thyhet,
bije në moçale këmba nuk i lyhet!

II
Pasandaj pampori fryti e u nis;
si kërcasin muret, muret e shtëpis’,
si kërcasin muret kur i rreh tërmeti,
po ashtu kërcisnin kur i rrihte deti
eshtrat e pamporit; mirpo më së fundi
diti se e tundi!

Kur i vinte vala bënte sikur kridhej
kurse valës tjetër drejt për drejt i hidhej;
aty valës dukej anës do ja mbante,
kurse valën tjetër mes për mes e çante!

Ballë i bëri bukur detit të tëbuar,
një dybek i rrihte mu në kraharuar;
dank e dunk dybeku. . . un’ sa jesh kumbisur
kur dëgjoj ca pula tue kakarisur!

Tepër u habita qënkemi në Vlorë
apo harroj udhën ky i shkret pampor
dhe u kthye prap? Po në mbeçim udhës?
Kur dëgjoj që thoshin: ,,kena mrri në Durrës!”

Që thoni moj zonja erdhëm në Tiran’,
po kur disa dëmra m’u bëfshin kurban
disa qyqe femra në një qoshe mbledhur
ferexhet e zeza përmbi krye hedhur
koka e mbuluar këmba e zbuluar
ruana zot nga fëmra kurse ka çkallurar!

Thon’ se nga një herë këto ferexhera
diku i ngrië era,
brënda duket zoga ballë e gush’ flori
që i thot Tirana ,,zogëza kumri”;
qënka guguftuja që i themi na,
mirpo ësht’ gjynah, s’undet ,,me u pa “!

Afër meshkuj veshur - po si veshur?
disa për të qarë disa për të qeshur;
në krye në këmbë pa shije pa hije,
çfar’ t’ju them, moj motra pika që s’u bije!
Disa për të qeshur disa për të qarë,
s’paska më shqiptarka, s’paska më shqiptarë!
Ku janë ato rroba, rroba e të parit,
rroba që peshohen me derhem të arit?

Tej një shesh i gjerë bota jep e merr,
edhe një gjëlpërë s’ka se ku të bjer’,
zonja e zonjushe si thëllëza fushe
mu si pika ari mu si flori gushe;
dy nga dy po ecin me bërryle shtyhen
në se u heth dorën me një her do thyhen!

Me një her’ do thyhet mezi’ i hollë i vajzës,
shkon për mes të rrethit rrethit të unazës,
hedhur si lastrare hedhur si billonja;
zonja mu si çupa çupat mu si zonja;
palët mu si valët shkon e vjen një tjetër
duket thanë e kuqe edhe femr’ e vjetër!
III
Blegërin një dele, tingëllin një zile
bota paska halle hallet me kaçile
hallet me kaçile hallet prej Tirane,
lum Tiran’ e kuqe mbushur me zeshkane!

Miëpo – vazhdon Halla pakëz e çuditur,
rri si rri sorkadhja çap e vrap lajthitur
mirpo ra mëngjezi rrugët do i masën,
erdhi darka vjehrës buzen i pëllcasën;
lozën edhe katrat birçe ose briç
çekan e çekiç në kokë e godiç.

Folu, nuk të flasën; ktheu, zën e shkasën
dhe me cep të syrit din’ se si të vrasën.
DHe ajo që duket engjëllushë e butë
në një shishe brënda dy shejtane futë;
llëra lakuriq këmba lakuriq,
demek sa për mua. . . edhe burri i vdiq;
IV
Hanko Halla isha, Hanko Halla jam,
Hal’ në sy i kisha hal’ në sy i kam.
Nuk më mbushet syri nuk më mbushet zemra,
nuk më piqet ylli me të tilla femra!

Mirpo – vazhdon Halla edhe psherëtiti,
aty nga del fjala do më dal’ dhe shpirti;
pra do them të drejtën se më bënet derte,
cilado gjynahun le ta ket’ për vete,
kur i pash’ të parat desh më zuri frika,
kur i pash të dytat . . . deh iu rëntë pika!

Ato që mos qofshin këto për të qënë . . .
duket pem’ e bukur që ka mbir’ me hënë;
duket pem’ e bukur që me hën’ka mbirë
dhe që asaj dite ish sahati i mirë:
porosita djalin: - Në se të kam djalë,
ik e i thuaj nuses të m’a bëj hallallë!

V
Aty Halla heshti, hoqi , psherëtiti,,
një kujtim i vjetër erdhi e goditi . . .
Kur ish Hanko Halla nuse top’i borës
kur ,,Ai “ e mbante në pëllëmb’ të dorës,
vishej edhe ngjishej sikurse një flutue,
sikuse një flutur nëpër fleta futur!

Sako dhe tumane . . . ar edhe mëndafh,
varur pendolirat . . . shko një her’ me qafsh . . .
shkonte si veri e vinte si tal’as,
këmba si krah zogu s’linte gjurma pas!

Halla ish një lule dhe nga ato lule,
syri me ta parë mu në gjunj u ule.
Ajo ish një lule po edhe ,,Ai”
ish për atë lul një saksi flori.
Fund’i fjalës Halla ish një dallandyshe,
si ish e si qënka . . . jan’ dy gjëra ndryshe!
