---
title: Pjesa e tretë
author: Ali Asllani
respectLineBreaks: true
parent: Hanko Halla (Poemë)
grandparent: null
order: 3
---

I
Halla paska pritur me them’’ e të thash’,
sa u rrit shelegu edhe u bë lah”
nusja , ajo nuse ndiz e fal cingar
më shum’ nga cingari nusja merrte zjarr!

Nusja ajo nuse. . . ari i shtëpisë’
bëri këmbë e iku xhepi u vithis.
Ari i shtëpis’ bëri këmbë e iku
kur një nat’ pas dreke , një kokosh: kikiku!

Ish kokosh i Hallës një kokosh i bardhë,
një kokosh që shkove nuk iu linte radhë,
kur ja thosh’ i shkreti hipur përmbi shkallë,
zëri i tij moj motër ruante shtat’ mëhallë!

atë nat’ - thot Halla – bëri zë pa kohë ,
na u prish dhe moti bëri shi e llohë,
koha u ndryshua moda u ndryshua,
,,Dua dy pal’ rroba” nusja u harbua,
njërën e do klosh tjetrën ohohosh,
zuri borxh’n e parë dy mijë e ca gosha!

II
Një dit ‘ më thosh nusja gjëra për të qeshur,
sa më ra prej krahut dhe këmisha e veshur
,,Hall’ në ke të holla mbetur a kursyer
leri në një bankë vëndi më i vyer!”

Nuk e dinte nusja fjalën e të parit:
Haje o i mënçur , mallin e të marrit .
Ari bija ime, ari i kursyer
vëndi e ka bukur brënda në qemer!

Me të thirrur: xhep!
xhepi të thot: lep!

Ari në qemer foshnja përmbi bel,
na i tha i pari që shikonte thellë’!

Ka edhe të tjera fjalë q’i merr era,
mirpo nga një herë nuk i nxë as dera.

ç’pret nga brez’ i ri?
Gjëja me çudi s’quhet më çudi!

Nusja paska parë në qitap të ri
që përpar ligjit jemi një lloji,

edhe un’ moj motër zëre nga t’a zësh
me këdo një grua qënkam një e njësh!

Mirë i thash moj bijë po qitap i vjetër
thënka një gjë tjetër:
Syri do t’i plasë, dora do t’i thyhet
dora e mameshës që s’ju preu kryet
dhe ju la bela,
zjarr në xhep për burra, hal! në sy për gra!
Nashti jamë mësuar
mu si majë e malit me dëbor ngarkuar!

III
Halla thot’ të drejtën: nusja kur të flasë
para Hanko Hallës, fjalët mir’ t’i masë;
nusja eci mëngjër ose shikoi vrëngër,
s’ka të bëj se Halla na ka dy,
Ferma na ka një Halla na ka dy
dhe sado që fajin bam ta thot në sy
sa her’ na ka falur! Nusja na lajthitet,
koka e falur s’pritet!

Të rinjët e të rejat jan’ si ditë prilli,
rriten dita ditës dhe si trëndafili
herë i deh bilbili, herë i deh veriu
her’ po kot së koti dehen vetvetiu
I riu veriu thënka dhe i pari,
fjala e të parit vlen më shum’ se ari!

Nusja paska prishur lere që të prishë,
nusja e Hanko Hallës lindi me këmishë,
pasi derë e Hallës ësht’ burim kismeti,
dhe kismeti saja vjen si vala deti . . .
NË se mbaron jëri, rrjedh e vjen një tjetër
dera është e hapur në shtëpi të vjetër!
Si e re që është edhe nus’e Hallës
derdhet mu si vala, vala i ngjan valës
po sado të derdhte mu si valë e deit
nonjë dëm s’i bëet detit e kismetit!

Shkoni e shikoni valën që valon
se sa shum gjëmon se sa pak gjykon
me re e me erë zë e gusuliset
tundet e lëkundet dhe nga shtrati niset;
fryhet duke ngritur kryet
pasandaj i teket anës deti thyhet;
njëra shkon përpara tjetra tkurret pa,
njëra do përplaset tjetra do pëllcas’;
se si të bëjmë sa shumë e më shumë
mbi kurriz të detit buj e zhurmë e shkumë!
Mirpo deti-det
dhe asgjë s’humbet!
Dhe, sado që duket se u bë rrëmujë.
deti si përhera rrafsh e plot me ujë!
