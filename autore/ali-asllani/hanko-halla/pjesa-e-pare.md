---
title: Pjesa e parë
author: Ali Asllani
respectLineBreaks: true
parent: Hanko Halla (Poemë)
grandparent: null
order: 1
---

I
Halla ka marr’ marshën urat po i shkrep edhe merr e jep
tungu i ullirit digjet me gazep
digjet mala-mala sidomos bujashka;
në dimër, moj motër zjarri shumë u dashka!

Deh i lumtë goja kush e tha më par’
xhan e shpirt o burrë xhan e shpirt o zjarr!
Buk’ të that në sofër buk dhe asgjë tjatër,
po agai se malet edhe zjarr në vatër!

II
Rreth e rrotull zjarrit nunuris njeriu,
si gjithkush të tija plaku dhe i riu . . .
Fjala e të rinjve çelet me përrallë
me një gjum të ëmbël gati mbi qepallë:

ç’është njëzë e njëzë ç’janë atë dervishë,
ç’janë ata dervishë kryet me fildishë?
ç’është ai që s’hahet ç’është ai çë s’pihet,
edhe nëpër xhepe kurr e kurr nuk vihet?

Fjala e të rinjve çelet me përrallë.
Brezi yn’ po dihe zëm e qajmë hallë . . .

Një ka bër të mira po s’ka par’ të mira
tjetri qënka pjekur keq në takllaira;
plagave të atia nuk iu gjënd melhemi
dertet e këtia nuk i merr kalemi:
njëri s’paska miell tjetri s’paska thes,
fund fjalës bota qënka e pa bes’!

Muaj i shënëndreut muaj i flamosur
ngryset edhe s’gdhilet, nata s’ka të sosur
Shum’ i hidhur qënka shumë e shum’ po thuaj,

sa dhe pulat s’pjellën brënda këtij muaj.
Enët mbahen mbyllur qypa, shtëmba butet,
pasi krakëshi vjen e brënda futet!

Netët shum’ t’errta dita shum’ e vrazhd;
pa le llafazankat vinë e na bezdisën
pasi kot së koti zën e kakarisën;
ruana zot nga fjala zgjatet edhe zgjatet
sa me pash njeriu s’ka se si të matet!

III
Xhiko Xhevahirja, Halla dhe XhiXhia,
Krushka Hanko Shega edhe xha Inxhia,
Bulla Qerbaja, dadara gegera
zonjat e mëhallës që na vin’ nga hera
veshur kadifera veshur me shalira
rroba rrob’ Stambolli s’paska më të mira!

S’pasaka më të mira po për sy të ballit
bora më e pastër ësht’ në maj’ të malit,
rroba më e pastër ësht’ mbi trup të Hallës,
mu si shkum’ e bardhë mu në sup të valës!

Edhe rrethi Hallës rrethi atij gjiri,
ruaj zot nga syri mu si prush floriri.
Duket ser’ e parë bukuria e derës
çquan mbi katër stina stina e paraverës!

Ngulur mbi shiltera gjith’ato shtilera
hapur gjer te dera shum’ e shum’ të vyera
me ixhat Janine, lule ylyver
dy mexhide topin Halla i ka bler’!

Pa dëgjuar zonja, - nisi Halla plak
do ju them një fjalëz fjalë pa kapak!
Erdhi kohë e keqe koha e flamosur,
na u prish dynjaja bota ësht’ marrosur!

Sot një lajmës erdhi e mir’ se na erdhi
pati çar nuk pati një nga një i derdhi;
lajkat më të rralla, lajkat më të holla:
mbret mbi pem limoni, mbretëresh dhe molla . . .

Fjala vinte rrotull, rrotull e vërdallë,
ç’do t’i thot’ limonit mollë e kuqe vallë?

thuaj e thuaj e thuaj edhe shum’ përralla,
herë i terej zëri herë i terej fjala,
herë i terej fjala herë i terej zëri
dale me ngadale mos këputej përi,
herë i çelej buza herë i çelej gazi
dhe e dha e mbushi . . . pasandaj e zbrazi:

Qnka mos na qënka një hadi bilmes
na e do për nuse çupën time mbes’!
Fët e fët e mora një kongjill nga zjarri,
nxora dhe nga xhepi një gjerdan prej ari:
,,Na - i thash’, - trazoi “ nuk trzonen kurrë,
njëri për në gushë, tjetri për në furrë”
U! në mart’ të keqen dhe m’u bëft kurban
far e fis i tija anë e mban’ ku jan”,

IV
Halla thot’ të drejtën, çupa si dy sytë
si do bënej nuse nuse e derës s’dytë
kurse Hanko Halla rrjeth nga der’ e parë?
Bota të mos kishte disa pashallarë,
soj i Hanko Hallës do ta kish me hak
që të kish saraje dhe të ish oxhak;
Halla do të quhej Hallë pashallesh’,
fjala e saj do të bënte si t’a kish istekun
eja-ik mileti merr e puth etekun!

Gjysh paska pasur shum’ para të thata,
paska pasur arka plot me kollonata,
paska pasur mbushur arka e sënduqe
me para të bardha me lira të kuqe;
gjalpë e vaji i tyrej derdhej si përrua,
katër teste qypa katër teste zgjoje
mbushur me pekmeze mbushur mjaltë e hoje!

V
Pastaj – vazhdon Halla – patëm disa halle,
malet u bën fushat , fushat u bën male;
fushat u bën ‘ male malet u bën’ fusha,
humbi dhe floriri varur nëpër gusha!
Dlae me ngadale humbën gjith stolirat
humbi dhe xhanfesi humbi dhe atllasi
prej të katër anëve damëllhana plasi
Humbi arma e burrit , humbi palla e lar’,
humbi rroba e gruas kredhur gjith’ në ar!
S’mbeti ar në xhepe ari shkoi e shkriu
s’mbeti gjak në zëmra, gjaku i burrit ngriu!

Ku ësht brezi i vjetër brez që s’bëri mes?
Dhe që di e shuan dhe që di e ndes?
Floku i Zi i tyre si lele asllani,
ball i gjërë i tyre një e njësh me vulë,
shtati i hollë i tyre hedhur sa një kulë!

Ku ësht’ Labëria , Labëria e parë
vëndi i jataganit vëndi i pallës s’larë?
Ku ësht’ zonja e vëndit, dorë e llër çelnik,
qafë e çap sorkadhe hedhur me deftik?
Qafë e çap sorkadhe me deftik vërvitur,
dhe me thelp lajthie rritur e gostitur?

Ku janë ato femra femra deli femra?
Ku janë ata meshkuj me një test zemra?
Njëri musi lisi tjetri musi shkëmbi,
më së fundi mortja erdhi e i shëmbi!

Ku ësht’ Fejzo Xhafua dif i vëndit tënë?
Rrapua i Hekalit burrë i ler’ me hënë?
çelua i Picarit çelua i Athinës,
krismat e rrufeve gjëmë e suferinës?

E ku ësht’ Gjoleka kryetrim i Kuçe?
E ku jan’ këmishat përmbi gju hajsuçe?
E ku ësht xhyzdani folla e pallaska?
Pa këto arbrshi fare hije s’paska!

Tepër dredhaarake qënka kjo jallane,
E ku janë ajanët burrat hane hane,
pleqësi e vëndit veshur me fustane?
Veshur me fustane hej . . . fustan’ e shkretë . . .
humbën parësia humbe dhe ti vetë.
lisit të gremisur më s’i mbeti fletë!

VI
S’meti bot’ në male bora paska shkrirë;
s’mbeti uj’ në fusha ujët paska ngrirë!
Fusha paska dimër , mali paska vapë,
sqifi dhe sorkadhi humbi krah e çapë!

Mu në mes na theu dynjallëku i shkretë,
nuk na mbetën lule nuk na mbetën fletë;
fletët na kan’ rar’ pëndër na kan’ rar!
nuk na peshon bota fare në kandar!

S’meti derë e hapur humbi salltaneti
humbën zijafetet humbi muhabeti
Plasën duke thirrut rroft’ e qoft’ mileti
që të rroj mileti u bë kijameti!
Ja edhe mileti nashti u bë popull
dhe nga sherr i tia mëndja na vjen rrotull!

Populli si deshi bëri një kanun
që t’ i thotë agait bujku: ,,si ti , un’!”
Si ti un’ moj motër, dhe s’ta ka për pes’,
breh Valiu i Korçës fare dinglemes,
i zoti hostenit vjen e të merr pjes’
i zoti fermanit mbet me duar në mes!

Musi lesh arapi bota u trazua,
duaxhiu i djeshëm sot na u harbua,
jo vetëm ha bukën përmbys kupën
po guxon e dashka dhe për grua çupën!

VII
Mbylle më thon! djemt’, tepër plak njeriu
bënet mëndjevogël mu si çilimiu,
qënka si çdo plak
ena pa kapak!
Mirpo un’ s’jam plakë memur i harbuar
shtatdhjetë e dy vjeçë vjti më ka shkruar,
Unë e mbaj mënd mirë, isha goxha keçe,
kur u bëra nuse isha njëzet vjeçe;
rrotja e martuar dyzet e dy vjet
dhe tridhjet ka burri që ndërroj jet’:
bëni mir’ hesapin dale me gadalë,
ky harbut memur rrenacak do dalë!

Më par’ kishim hoxhët me divit në bres,
shkruanin mbarë e bukur shkruan me kujdes
jo vetëm deftera po edhe duara,
doktor e receta s’kish në koh’ të para!

Me këto receta me këto gënjeshtra
u helmua gjaku, u helmua eshtra;
zjarr në zëmër s’mbeti vajti e u shua,
dale me gadale burri u bë grua!

E ku qënka parë e ku ësht’ dëgjuar
që të hapi fëmra gji e kraharuar
dhe të shkoj’ përpara burri t’i vej prapa,
ky pa hedhur çapën femra hedh tri çapa?

Nuk i merr kalemi gjith’ këto hesape,
kur që dora e burrit futet në çarape
llërë e gruas dolli lakuriq në shesh . . .
Gjen shejtani shesh edhe bën përshesh!

VIII
Mir’ për na të parët s’mbeti fjalë e vënd’
brez’ i ri vall’ ç’pati nga mënd?
Gjeti çar nuk gjeti pati çar nuk pati
amanet nga nëna amanet nga ati
gjithë ato zakone gjithë ato zanate,
gjithë ato që ishin burime irate,
si ato të burrit dhe ato të femrës
thellë e thell’ rrënjosur mu në thelp të zemrës
dhe për vëndin ishin eshkë edhe stërall,
që në gji të burrit zjarrë e mbajnë gjall’,
zjarrin e arbeshit zjarrin që ka pasur,
me atë që botëss buzën i ka plasur;
zjarrin e arbeshit zjarrin e vatanit
zjarrin që bën vëndin vënd të jataganit!
sidomos moj motra punë e tezgjahut,
që punonin zonjat me fuqinë e krahut
me djersën e ballit,
punra që tregonin shpirtin e të gjallit:
guna e mëngore, linja e jelekë,
leshin na i çonte stan i deles bejkë;
gjithë ato që ishin prokopi e tija,
dhe përhera mbahej shtëpi e fëmija,
gjithë ato që thoshin ,,jemi gjithë arbresh”
keq a mir’ të ishin dhe kudo të jesh
një nga një i hodhëm mu si gun’ të grisur ,
deh, moj kokë e krisur puna e mavrisur!

Një nga një i hodhëm mu si gun’ të vjetër
dhe nuk qëm të zotët që të bënim tjetër
papo mbetëm drangull. . . në shi e në diell,
mbytur nëpër halle thell’ edhe më thell’,

Mbytur nëpër halle si një frëng myflis
me një pallto kashte hedhur mbi kurris,
dhe një palo shpakë me një pal’ shallvare
dhe më keq akoma që nuk vete fare,
veshur benevreke ose një poture
dhe në rrip të mezit varur një kobure!
Jemi bër’ moj motra, ç’far’ të them nuk di,
gjysma e trupit zok, gjysma e trupit mi!

IX
Ku janë ato kohra kohra të ergjëndit
kur na sillej qielli si baba’ i vëndit?
Po ashtu dhe shiu po ashtu dhe djelli
kurse na i deshim binin që nga qjelli;
me të hapura gojën qjelli na i çonte
mu në mes të vapës shi flori pikonte!

Ku janë ato kohra, kohra të ergjëndit
që edhe hëna sillej mu si nënë e vëndit?
Pra dhe beja bënje po për atë hënë,
po për atë nënë,
për diell e për qiell,
dhe për atë zot q’ësht ‘ më i thell’!

Nashti kur betonet burri thot’: ,,për nder”
be e par’ dhe feja mbeti pa një vler’:
bota u çkallmua puna u trazua,
burri u bë grua femra u harbua
hoxha u bë prift, prifti u tërbua
dhe gjynah mos qoftë bënen mish e thua!
Vera u bë dimër dimri u bë bishë,
shiu na i kalbi mish edhe këmishë!

Gjëja me vyer mbeti pa një vler’,
e , pra hunda e botës duhej pakëz thyer . . .
Edhe mirë u thye
pa kappell’ në krye
mu si njeri pylli
humbur vuulë e ylli,
del e shëtit burri . . .

Vdiqën duke qeshur turku dhe kauri!
çdo gjë e ka humbur humbi dhe pasullën,
s’ka në dorë as kokën që të vër’ kësulën!

X
Korr atë që mbolle, thënka fjala e vjetër,
Ja, nga anë e zotit dhe një vrejtje tjetër:
vinte ramazani , dimër qoftë o verë,
kthenej nga Qabeja hëna me një herë!
Nashti edhe hëna zuri shikon vrëngër,
pasi kemi ndjekur udhën më të shtrëmbër!

Pa vështroni hoxhët, që aty më parë
shkruanin si desh’ zoti me kalem të mbarë,
vinin nga e djathta venin në të mëngjër,
nashti, t’i hajë ujku, zunë e shkruajn’ shtëmbër!

Gjith’ këto gjynahe nuk i lan as deti
duket që afroi koha e kijametit.
Thënka dhe qitabi: robi kësaj jete
dale me gadale nuk do jet’ në vete,
sa që do harrojë portën e gjitonit
sa që do pështete degës së rigonit!

XI
Halla aty heshti, hoqi thell’ në zemër,
diçka iu kujtua sikurse një ëndër . . .
Një kujtim i vjetër erdhi e qëlloi,
si një yll i djegur flakë e fill kaloi!
,,Ai” i kujtim i vjetër erdhi e qëlloi,
në një dor’ tespijet vark e radh’ merxhane,
dhe në dorën tjetër një çibuk sermaje
rrahur me sedfe, gurë qehribaje!
Vula dhe sahati varur përmbi gryk’
dhe mbi supe hedhur atë goxha qyrk.
Dredhur dhe mustaqet dredhur e përdredhur,
brënda në silahe dy pisqolla dhe harbinë e artë,
shpatullat një pash, koka atje lartë,
varet nga haremet, zbret në zapanara,
zapanatë e shkreta, zapanatë e para!

Kur ja hipte kalit, kalit qyhelan
edhe shkon revan
edhe qahjaj pas
me një dor’ në vithe . . . zëmra fryhej gas!
Kali si drangua,
katër vetëtima shkrepte një pothua!

A’ - thot’ Hanko Halla, - kur ish ,,Ai” gjallë
kurr’ nuk bënte ,,gëk” njeri në mëhallë!
,,Ai” - na thot ‘ Halla, - pasi femra kurrë
s’mund t’i flas ‘ në emër burrit që ka burrë!

XII
Tym e re e mjegulla dhe në mes të saj
çquan një drit kandili terur e pa vaj . . .
çquan një dritë e varfër , çquan një dritë e shkret’,

S’ka fuqi të digjet, ka fuqi të vret,
si një sy i bukur flakë e lot shteruar
gati për t’u mbylluar, gati për t’u shuar!

ç’do kujtim i ëmbël po kështu a duket
kurse ditë e jetës ngryset edhe muket.
Kurse dit’ e jetës iku e u ngrys,
duket sikur bota vajti u përmbys!

E. . . çfarë ësht’ kjo jetë? Nuk e di kush thënka,
qënka mos na qënka, një kujtim na qënka:
Vdiqe – të qan tjetri linde – do qaç vetë
midis të dy lotve një kujtim i shkretë!
