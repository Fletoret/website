---
title: Në sezonën e mizave
author: Migjeni
respectLineBreaks: false
parent: Novelat e qytetit të veriut
grandparent: null
order: 22
---

Tashma asht rritë, dhe nuk mundet, si dikur, me nga mbas
mizave nëper shtëpi, që t'i mbysi, se kishin me thanë ka
dalë mendsh. E kojshitë, kojshitë gojëkëqij mezi që presin
me ia qitë bishtin ndokujt. Por kujtohet Hylli, si t'ishte sot,
kur mësuesi, ne tretën të fillores, u tha nxansve se kush mbyt
një mizë në pranverë, ka mbytë me mija miza që do t'ishin pjellë
nga ajo një deri ne vere. E kur një nga nxansit ma i madhi
pyeti a duhet me mbytë mizë femën apo mashkull, mësuesit
nuk di se si iu ngaterrue gjuha dhe mezi tha cilado qoftë,
duhej mbytë. Asaj pranverë, mbas fjalve të mësuesit, gërsitshin
tryezat, muret, arkat, karrigat nga shuplakat e nansve, të cilët
me shtytjen e mësuesit u kishin shpalle luften mizave. Në nesre
në shkolle secili tregonte sa anmiq ka mbytë, në ç'mënyre,
me ç'arme. E Hylli s'kish qenë as ma i miri, as ma i keqi
ushtar nd'at luftë të pergjakshme. Vetem një shok kish dale
fitefit. Me të vërtet kishte mbytë mizën, por kish thye edhe
gotën dhe për at arsye kishte qenë rrahun nga e ama.


Tash Hylli, shtri në një karrige të gjanë me një liber, po
shikon kah tavani një mizë që fluturon, dhe mezi përmbahet
nga dëshira me kercye si dikur dhe me e mbytë. Por shpejt,
i çuditun nga vetja me kët mendim vllavrasjeje, ngadalë qetsohet.
Ma miqsisht fillon të mendoje mbi mizën. I ep emnin lajmtari i verës,
edhe pse lajmtarin e pranverës ende s'e ka pamun. Pse tash ma s'e
interesojnë ato gjana. Dallëndysha, punë andrash! Prej kah
ka ardhë kjo mizë? Do të kete ndoj pleh këtej afër. Dhe kujtohet
si n'oborr të kojshies së bukur rastesisht ka pa plehin. Domethanë,
se miza qenka nga shtëpia e kojshies së bukur. Filloi Hylli me
simpati ta shikoje mizën. Nisi të admiroje në fluturimin e saj
tërthuer nën tavan. Miza, plehi, kojshia e bukur në një mbasdreke
pranverore tinglluen në një rapsodi - në rapsodin e jetës sone
qytetare në një mbasdreke maji.

\* \* \*

Por miza nuk mbeti ne naltësine e vet të zakonshme, por filloi
të zbresi dalngadal ndër sferat ma t'ulta të dhomës. Hylli u
frigsue mos t'i mbytët ne kafe, që tashi ia sollën. I shkoi
një rrënqethme neverie nëpër gurmaz, kur mendoi se me kafe mund
të kaperdije dhe mizën e mbytun. Natyra e tij pesimiste revoltohet.
Me të vërtetë, asht e tepërme kjo mizë ne planin hyjnuer, - mendonte.
Shegertat pa punë dhe nansit nëpër shtëpia kishin jetë ndoj punë tjetër,
po mos t'ishin këto miza.

Por si tha Shopenhaueri gëzimi asht vetë pushimi i shuar i dhimbjes,
e cila shpejt do të vazhdojë. S'paku, për hatër të njeriut
nervoz mos t'u krijonte miza. Se sa e sa miza tjera ka jeta e njeriut!
Edhe farë mizash! Si ato të kalit, të cilat, kur të ngjiten, s'të hiqen
pa paravesh (ma mire me thane mbrapavesh).

Miza si miza, përzihet ne punët e hueja dhe don ta bajë të veten.
Si aeroplan vëzhgues, fluturonte mbi kafe. Po ku jane, xhanëm, kompetentët?
Njerzit që marrin rroga për miza ku janë? Deputetët ca bajnë? Mizat u
banë stolia e vetme e qyteteve tona! I Hueji me të vërtet ka çka të
shofi... dhe kështu, në mendim e sipër, Hylli bahej nervoz pa dashje,
ban një lëvizje të shpejtë dore kah miza, e çel grushtin, por s'e kish xanë; edhe një herë fap...
Kur që ne derë të dhomes, ia bef dikur shok lufte me miza e sot kolegu universitar.

— Ç'ka po ban, Hyll? Po xen miza-a?

— Asgja... Veç po mendoj se sa kot po jetojmë, - u pergjegi Hylli si gjithmonë.