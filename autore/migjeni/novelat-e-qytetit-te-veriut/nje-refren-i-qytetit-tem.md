---
title: Një refren i qytetit tem
author: Migjeni
respectLineBreaks: false
parent: Novelat e qytetit të veriut
grandparent: null
order: 4
---


Zotni, zotni, të lutem, zotni, ma fal ndoj send!
— asht një refren, një refren i bukur i qytetit tem.
Kur mëngjezi përtrihet ndër rrugat e qytetit, rrezet e diellit
fillojnë të ngatrrohen nëpër kambët e njerzvet, hiet e
automobilavet e karrocave fillojnë të rrëshqesin nëpër
dhe – atëhere ndër trotuare ja fillon një refren, refren'
i bukur i qytetit tem: ,,Zotni, zotni, të lutëm, zotni,
ma fal ndoj send!“

Kush mund ta shprehi bukurin' e këtij refreni? Mozart,
Bethoven… hahaha! Kët melodi mund ta këndojnë vetëm
trotuaret e qytetit tem, e ta dëgjojnë vetëm qytetarët
tonë. Dhe të kënaqen.

Se qytetarëve tonë shumë ua kanda muzikën. Prej mëngjezit
deri në mbramje po një refren dëgjojnë dhe nuk mërziten.
Kurr ata nuk ja kanë dhanë rrugat (dhe lekun) një kangëtarit.
Jo!- se janë adhuruesit e muzikës. Sidomos bukur tingëllon
ky refren në muzg të mbramjes: rrugat e qytetit marrin
një dekoratë romantike (si janë të paraftyrueme nder
piktura në koloritë), njerzit, të kënaqun me jetën e ditës,
shkojnë të kënaqen dhe me jetën e natës, qielli qeshet si
një virgjineshë e buzët e gjithkujt janë gati t'i apin
ka një të puthun dashunije…e në mest të gjithave: refren'
i bukur i qytetit tem. A jeni në gjendje t'ja paraftyroni
vetes gjithë ket lumni?

\* \* \*

Për këtë që do t'ju tregoj ma poshtë, nuk dij t'ju tham a
asht andër a zhgandër.


"Zotni, zotni, të lutem, zotni, ma fal ndoj send!"- dhe si
klysh i bukur (i bardhë, i zi, a i kuq) që të zotit i kërcen
dorën t'ja lipijë- q'ashtu një djalë dhetë a dymbëdhetë
vjeç tue kërcye kamblikaçik, ecte pranë një njeri-zotni.

Ngadalë, lehtë e tërhiqte për kin të palltos, por lehtë,
shumë lehtë se kish frikë mos të zgjojë mnin e zotit, e
perëndisë, e dreqit, mnin e këtij njeriu - zotni desha të
them; pa pra lehtë e tërhiqte dhe i këndonte:
"Zotni, zotni, të lutem, zotni, ma fal ndoj send!"
Por njeriu zotni notonte ndër mendime: sezona e re vjen;
sezona! sezona! sezona! dhe gjithnjë sezona; ndrron sezona,
do të ndrrohet grueja, aj, fëmitë - si e lypë sezona.

Me këto mendime i okupuem nuk e kish në mend lypsin e
vogël (as ,,bira e mbrame e kavallit"), të cilin nuk
e trazojshin as pak sezonat, por i cili mendonte në
heshtje, tinzë, se sa mirë do të ushqehet ky zotni,
sa pallto të ngrohtë, sa këpucë të bukra ka…
Dhe i shtypun, prej këo mëndimesh, tue tërheqë ma fort zotnin,
i këndoi me za të naltë: "Zotni, zotni, të lutem, zotni,
ma fal ndoj send!" Tash njeriu – zotni, befas u suell,
dorën e vrazhdë e hodhi në ftyrë të lypsit të vogël: nuk
meriton as një gogol - në kërcnim i tha, dhe shkoi pa i dhënë
gja. Jo - po! I dha ftyrës së zbehtë një të rame. Prej krahnorit
fëminuer një e fshame vrejtjen e kalimtarve solli.
Shiko! Shiko! - tha njeni - lypsi i vogël do të vjedhi!

Kalimtarët mendojshin si djali deshti t'i vjedhi prej xhepit
ndoj gja zotnis, e se ky për këto arësye i ra. E lypsit të
vogël gjaku prej zemrës në ftyrë drodhi, dhe, si një zog bishe,
i ndjekun, fuqin fëminore mblodhe e u dha në të hikun.
Ngitte, pa pra ngitte, pa mshirë frika e nxitte, e se djersa
shpinën e ftyrën ja late ai nuk u ndalte; por mendonte një
birë, një birë të vogël e larg botës ku ngadalë, tinzë do
futet dhe aty të vdesë uje.

Një djalë tjetër, ma i madh, e shikonte lypsin e vogël si
ngitte dhe, tue iu qeshë me za, i briti: "Hej picorr, ku
në dreqoll kaq vrap je nisë? Ndalu!
A të bje në mend si e kemi ujdisë punën at ditë? A kujtohesh
si e kemi ba: un ty me të gjuejtë në krye me gjithë të holla
që kam në dorë, e ti mandej me i marrë… a je në fjalë?"

— Po, por mos më bje fort. Më len t'u ve syvet duert, mos të më verbojsh.
— Mirë. Hajd shpejtë! Haha, pse dridhe? A po ke frikë?

— Jo… por po ndjej uri.
— A?… a nuk ke frikë… - dhe fill e në krye me kërcnim djali e
gjuejti, monedhat u shpërndanë me tingullim, e kryet s'e
luejti lypsi i vogël, lypsi i mjerë; por, mandej, pa fuqi,
i lodhun u ul ndër gjuj dhe me buzëqeshje filloi lekët me
mbledhë. Në ball' të tij, dielli shkëlqente në një pikë
të kuqe: ishte gjaku.

Jo, jo - Këjo nuk qe andërr, por zhgandër, – se një kangëtar,
me refren e ngjarje i inspiruem, por gabimisht i inspiruem,
por gabimisht i inspiruem, gabimisht këndoi - kështu:


Prej mshirës së pamshirve <br>
lypsi vogël gjallonte.<br>
Jetën e rrokullonte<br>
nëpër udha të ndyta,<br>
nëpër pragje të ngurta,<br>
ndër besime të rrejta.<br>
Por një ditë, kur mshira e diellit shteri.<br>
në gjoks ndjeu si e theri<br>
një dhimbë e re - që mnia<br>
e përfton ndër flija të skamit.<br>
Dhe - dje lypsi i vogël,<br>
por sot diçka tjetër -<br>
si Ahmarrës i vjetër.<br>
një fjalë të randë mendonte<br>
Botës t'ja diktonte…<br>
Fytin e gërdhishte<br>
Fjalën për me nxjerrun,<br>
që mnia e kish shterun<br>
dhe që në gjuhë vdiste…<br>
Por i hutue, mbet ndejun<br>
në kryqzimin e udhve…<br>
Rrotat e autve<br>
shpejt mbi të kaluen<br>
dhe e qetsuen.<br>
