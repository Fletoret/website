---
title: Të çelen arkapiat
author: Migjeni
respectLineBreaks: false
parent: Novelat e qytetit të veriut
grandparent: null
order: 24
---

E vërtetë, me tamam! - pëshpriti Oso Bakalli, tue ndejë
përpara dyqanit të vet. U çue, hyni mbrenda, nuk i lëshoi
syt si përherë mbi mall, të cilën në kohët e fundit e kishte shtue,
por me mërzi u rras mbas banakut. Aty e pushtoi një ndjesi, si me
iu zhgatrue qenia e tij. Tashti ma nga helmi as nuk mejtonte gja.
Donte të shkojë të dyqanxhiu ngjitë dhe ta marri vesht mirë
punën, por s'kishte guxim, mbasi e dinte se çka do t'i thoshte. Por
mjafton me pa dhe me ndëgjue at kopil me gazeta që po bërtet, si
po çirret anembanë dhe po shtie çerekët e lekut në xhep.

— E vërtetë, me tamam, - i erdhi tue thanë dyqanxhiu ngjitë,
me gazetë në dorë dhe me buzqeshje të helmueme.

— Mos ma këndo! S'ke se ç'ma këndon! A s'po ndëgjon si po
çirret ai kopil përjashta?! Më bahet me ia ble të gjitha gazetat që
ka në dorë, veç mos me bërtite ma.

Ishte pranverë. Dyqanet e pazarit mbylleshin n'orën shtatë.
Por Oso Bakalli i mbylli hesapet në gjashte, dy blesve që erdhën
mandej nuk desht t'u shesi, e mbylli dhe dyqanin dhe u nis për në
shtëpi.

Pranvera e kësaj pranvere nuk ra në sy. Nuk u shijue as aroma
e pemve të lulzueme, as që u admirue bukuria e tyne. Truni dhe
shirti i një pjese të madhe të qytetit ish zanë me do mendime
krejt tjera, e pranvera që aq pritej, erdhi dhe po kalon si një
udhtare pa randsi. Njerzit tonë jane shum shpirtngushtë; kur u
kërcnohet ndoj rrezik mbi krye, mejtojnë vetëm at rrezik që të
jenë vetëm e vetëm ma të deshpruem, nuk mejtojnë sadopak ndër
gjana tjera. E pra, sa shpresa e sa dëshira përfton pranvera nëpër
kopshtie, ku enden varzat dhe gratë e mshehuna tue mshehë
ndjesitë e tyne.

E motra shtatmdhetvjeçare e Oso Bakallit i thote shoqes
mbrapa gardhit:

— E vërtetë! Ka dalë edhe në gazetë - dhe qeshej me një za të
mbytun.

— Haj, moj! - dhe shoqja gjeti një vrimë në gardh, nëpër të
cilën kaloi dhe e rroku shoqen.

— Ty të kande... Dritë?

— Pse? Ty a nuk të kande?

— Nuk dij, besa... Por Osja ka ardhë i idhtë si zehri, ka thirrë
nanën, dhe unë prigjova kur i tha që mos me dalë asnjena prej shtëpie.

— Mue, besa, më kande, Hajrie. Pse mos me dalë edhe ne si
dalin dhe varzat e botës, - tha Drita tue u kuqë. Mendoi pak dhe
vazhdoi: ti që je aq e bukur, pse me u mshehë, moj Hajrie?
Hajria e shtërngoi fort për supit shoqen, e kjo e puthi në skaj
të buzve. Nga njena anë gezimi pse do dalin të zbulueta, nga
tjetra anë friga e një pasigurie përftoi një ndjesi, të cilën kurr s'e
kishin ndie.

— Ka me të pa ai, Hajrie, tamam njashtu si je, kur të dalim bashkë.

— Si flet edhe ti, Drite... Si s'ke marre... Mundet me të ndegjue
kush... Naten e mire, - i tha në mnyrë të ftohte, tue u skuqë në
fytyrë.

Drita, tue dalë nëpër bire të gardhit n'oborr të vet mendonte
dhe i erdh keq pse shoqja e saj asht aq e pasinqertë.

E Hajria kur hyni në shtëpi, shkoi para pasqyrës mbsheftas,
Shikoi veten, u pendue pse i tha ashtu shoqes dhe po t'ishte tash
shoqja aty, do ta përqafonte dhe do ta puthte me gjithë zemer.

Nê tane shtëpinë një heshtje, sikur ndodhet ndokush n'agoni
të vdekjes. Po, ka agoni, por jo mjerim. Si në kët shtëpi dhe me
qinda e qinda shtëpia tjera kanë diçka si agoni vdekje. Po vdes
një e kalueme shekullore aq e ndjeme dhe aq e jetueme. Po i hiqet
guri i qoshes kështjellit mijëvjeçar dhe zemrat e njerëzve po
helmohen nga rroposja e ti. (Disa, përkundra, gëzohen si me u
pas vramë një shaze përbindshe që rronte dhe helmonte jetën
nëpër shtëpia). Gazeta, reforma, zbulimi i grave ishin stihitë që
mundojshin trutë e ngathët të njerzve, të cilët nuk ishin mësue të
mendojnë mbi ato gjana. Krenave, të mundueme vetëm me hallet
ma të thjeshta të familjes, vetëm të shtëpis, tash përnjehere u bien
me mendue mbi dicka të përbashket, mbi një problem kolektiv
dhe pronarët e atyne krenave gjinden si peshqit në ranë. Me
zbulue gratë! - Këtë s'e kanë mendue se do t'u bahet për së
gjalli.

Osja rri në minder, pin cigare mbas cigares, dhe mendon
gjithçka dhe asgja nuk mendon. Po, mendon se si mashkujt janë
me të vërtetë të këqij, si kanë qejf me e pa gruen e huej, dhe të
shokut të vet, si i shkon mendja mandej të puna ma e keqe. I din
Osja mendimet e mashkujve se dhe vetë asht mashkull. Dhe ai
vetë mendon ashtu, me gjithë të katërdhetë vjetët e tij dhe me
gruen pranë.

M'u hiq syve! - i bërtiti grues kur kjo iu avit dhe me xhelozi
e mati me sy që nga kambët deri në krye.

— Çfare fajit i kemi na, as na s'kemi qejf me dalë të zbulueme, - i tha e reja vjehrres.

— Praj, mos fol, ka të drejtë! - iu përgjegj kjo plot zemrim tue
mendue se bukuria e së resë ka me u pa sheshit nëpër rugët e
qytetit.

Si me pasë ardhë ditët e fundit të jetës mbi tokë. Njerzit të
njoftun, miqët, shikoheshin tërthorazi, me bisht të synit, njeni me
tjetrin dhe mezi përshendeteshin. Si me dashtë mos t'ia kujtojnë
shoshoit se po përmbyset bota. Në të vërtetë në ndërgjegje
ndjejshin se bota nuk po përmbyset, vetëm se do t'u zbulohen
gratë, por për ata njësoj, bile ma mire t'u permbyste bota, se
atëhere gratë nuk do zbuloheshin.

E gratë? Disa shikoheshin ndër pasqyra të vogla, mshehtas,
për të pa dhe konstatue a janë në të vërtetë të deja qe të dalin të
zbulueta. Plakat rënkojshin, "merrshin hallallet" njena nga tjetra,
e disa shtyheshin dhe aq sa ia nisshin lotve si të sheqerit. Nuk
qajshin pse do t'ua hanë burrat fytyrat: një pakice shum e vogël
qante se do humbin xhenetin (parajsin) e një pjesë, shum ma e
madhe, qante pse kishte nevojë të qaje, si ka nevojë dhe të qeshi.
Varzat e reja, kur të mfshehuna nga pleqët e shtëpisë, ecshin ma
krenisht, stërviteshin si do ecin rugave pa perçe, në fantazi, e
emocionoheshin dhe jetojshin çaste lumnie. Përgjithsisht, shpirtënt
rrojshin do çaste të pajetueme deri tash. Ishin qitë në harresë të
gjitha hallet e përditshme të jetesës; vobegësia kish harrue urinë,
mjerimi kish harrue vuetjet, pse dikush diku, larg nga shpirti dhe
mendsia e këtyne njerzve, kishte vendosë me vdekë sentimentalizma
e mykun. E kjo sentimentalizëm që asht e lidhun për perçen e
grave asht një kusht me randsi për jetën e këtyne njerzve në kët
gjendje që genden. Prandej një pakënaqsi! Prandej një
kundërshtim - ndoshta jo i sheshit, por - thellte në ndërgjegje.
Dhe ai kundërshtim nuk pëlcet vetëm e vetëm pse s'ka fuqi.
Prandej dhe qytetarë të ndershem, shtetarë besnikë. Prandej
telegrame urimi, përgëzimi, entuziazmi, të buruem nga zemra të
prekuna thellë - me hipokrizi apo llogari tregtare?...

Dy net para se t'u vente në zbatim ligja e dekretueme për
zbulimin e grave, mbasdarket, erdhi te Oso Bakalli vllau i tij me
të githë pjestart e familjes. Erdhën për me u pa gratë për sẽ
mbramit herë, se kushedi kur kanë për t'u pamë ma. Burrat u
ndanë në një anë të dhomes, gratë në një skaj tjetër, e varzat dhe
fëmitë një nga një iken në dhomen tjetër, për me gëzue ma tepër
liri. Gratë flitshin për vete e burrat për vete, vetëm nganjëhere
merrshin pjese në bisedën e njeni-tjetrit.

— A me të vërtetë i kish dalë emni në gazetë dhe Hakes t'Ali
Isufit-a?

— Po pse i ka dalë në gazetë?

— Demek, i ka thane mbretit se do me dalë e zulueme... -
pyetshin gratë njena-tjetrën dhe syt i silleshin kah burrat për me
kërkue shpjegim.

— Po, allahu ma marroftë! Une i çuditem Alis, pse ai githmon
m'asht dukë burr, e këtu ma len gruen me i dalë ne gazetë, - tha
Osja me za që ta ndëgjojnë edhe gratë.

— U! punë e madhe... Kishin dalë dhe Rrukia e Brahim agës,
Adija e Shaqir efendis, Gonxhja e Hysen Tahirit.., - filloi me
numrue me zili njena prej grave.

— Po duhet me u dalë dhe resmja në gazetë, - tha tjetra me tallje.

Nga dhoma ku shkuen fëmitë, u ndëgjue një potere gazit dhe
fjalësh. Çka asht kjo? - tha Osja dhe u çue me rrëmbim. Në
dhome e gjet Hajrijen të veshun dhe të gaditun "allafranga", me
diçka si kapele në krye, dhe tue ecë "mbas modet". Bukuria e
trupit të saj vizohej bukur ndër rrobe të shtërngueme dhe pozat e
saj ishin ngacmuese. Ajo s'e shifte Oson përmbrapa, por
vazhdonte me imitue gratë "allafranga" dhe përdredhej si "mbas modes".
Fëmija gesheshin dhe brohoritshin tue u argëtue. Kur
Osja, me një pllamb të plotfuqishëm i ra Hajrijes kresë, kjo, u
përplas për mur - e fëmitë përnjherë heshtën të tmerruem. Mund
tu ndëgjoheshin zemrat e tyne si rrifshin. Ma i vogli filloi të
qajë. Hajria vetëm që lëshoi një za të pakontrolluem, si një dele
në të cilën ndesh automobili. Mbas dy çastesh u çue si e hutueme,
nga hunda dhe balli i pikonte gjaku. Osja, tue murmurue si qen i
tërbuem, doli nga dhoma dhe vetem iu merreshin vesht fjalët: "si
kurvë... si kurvë". E Hajria, ma e zbetë se muri për të cilin u
përplas, shkoi me la fytyrën prej gjakut që përzjehej me lotët e
heshtëshme të vuejtjes.

Kur u kthye Osja në dhomën e të mdhajave, njena nga gratë i
tha se të Dan Hoxhes kishin çelë arkapinë e vjetër me kojshin, të
cilën e kishin mbyllë para tridhetë vjetve pse ishin idhnue dy
familjet. Tash e kishin çelë at arkapi për me muejtë, nëpër oborr
të kojshis, me shkue të kushrinët, nga të cilët, prap me anë
t'arkapive, mujshin me shkue nëpër shum familje të njoftuna të
lagjes pa i pa kush dhe pa pasë nevojë me dalë në rrugë. Osja u
kap për këto fjale si i dejuni për hu dhe, mbasi mendoi do kohe,
iu suell grave:

— Po keta këtej, - tue shenjue me krye kojshit djathtas, - a kanë arkapi?

— Po, - iu përgjegj e shogja.

— Po këta këtej?

— Po.

— Po ju në shtëpi a e keni arkapinë, — pyeti të vllanë Osja.

— Jo, por po thrras nesër puntorin me e çelë.

— Mirë, thirre, edhe unë po e thrras nesër. Dhe ftyra e Osos
mori një dukje tjetër, si me iu shkundë një barrës së madhe.
Gjithashtu, vllau filloi të qeshi e gratë u gëzuen se tashti nëpër
arkapia mund të shifen ma shpesh me shoqet, mund të marrin
vesht se cila ka dalë e zbulume, e cila ka bamë ndoj gja për t'u
përfolë, përgjithësisht si qëndron lagja në pikëpamje të reformave.
Me anë t'arkapive mund të bahen dhe shum gjana tjera, hanëmet
dhe hakët e dijnë, por çka me bamë kurse nuk guxon me dalë në
rrugë me perçe. At natë Osja ra kondend, pothuej i kënaqun, në
dyshek, tue thanë me vete: nuk po i shef, nuk po i shef gratë si
mashkull i keq fodull që pret përjashta në rrugë. Mendim i
krijuem nga xhelozia e tij fantastike.
