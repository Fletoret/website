---
title: Zeneli
author: Migjeni
respectLineBreaks: false
parent: Novelat e qytetit të veriut
grandparent: null
order: 20
---

Zeneli asht si ajo tokë e mirë, e plleshme, ku fara dosido e hjedhun,
zen, rritet dhe ep fryt ma tepër se pritej.

I tham:

— Zenel, thueje ti atë që s'diti shoku...

Çohet me syt e tij të gështenjtë të përqëndruem mendueshëm
ndër syt e mi. Dhambët e bardhë, ftyra e zeshkët, balli i rregullt,
kryet e zgjatun përmbrapa. Flet. Përgjigjet me besim te madh në
vetvete. E at besim e fitoi me shum prova, mbasi githmon kur
s'dijnë tjerët, atij i takon me folë. Dhe flet me ball pak të
rrudhun në mes të syve.

Nganjëherë, ashtu tue folë, e tradhton Zenelin fantazia fëminore,
i hyp kalit imagjinar me flatra dhe fluturon nga reja në re, por,
me të vumun re buzëqeshjen teme, kujtohet se asht tue gabue, ndalet,
disi ndjehet ngushtë, ulet pa i thanë unë me ndejë, dhe mbulon ftyrën
me duer nga turpi. Atëherë qeshem unë, qeshen shokët e tij
dhe sjellin kryet herë nga unë, herë nga Zeneli.

Ndonjëherë, rallë, i mbushet mendja Zenelit dhe thotë: "s'dij, zotni".
Atëherë mësimi nuk shkon si duhet. Nuk don me ditë për të.

Nganjëherë, gjithashtu rallë, i futet Zenelit gëzimi fëminuer
mu në zemër, asgjasend e ban të qeshi, dridhet nga gazi, s'rri urtë
dhe trazon shokët. Dhe nuk ndihmojnë as qortimet, as interesi i mësimit.
Mue atëherë më bahet se dhe më tall dhe më qorton Zeneli në këte
mënyre: Mjaft ma, zoti mësues, mjaft, mjaft na mësuet si duhet me
jetue, ç'ka asht mirë e bukur mjaft na mësuet, megjithatë, na po
rrojmë si rrojtën stërgjyshnit tonë, po n'ato gëzime e po n'ato
mjerime, të lanum e të tretun ndër këto bjeshkë.
Qe, na shiko njëherë, njenit nëpër këmishe të shkyeme i shifet
supi i verdhë, tjetrit barku si drrasë, atij atje asht gati t'i bijë të
fiket nga uria, një tjetër prap mezi përmbahet mos t'i bajnë
dhambët brrr nga ethet... Keshtu më dukej se me qortonte me tallje
ftyra inteligente e Zenelit, ndërsa qeshej. Pra, na len pak të
qeshemi, më dukej se thoshte, të gëzohemi derisa jem në shkollë.
Rroftë shkolla! Rroftë arsimi! — sa herë kemi këndue, e në shtëpi
s'ka gaz, s'ka të qeshun... rroftë shkolla! Rroftë arsimi! që na
mëson këndim e shrim, të cilët me të vërtetë nuk kane me na hymë
shumë në pune në jeten tone, por mjaft që kemi me marrë një hu...
jo gja tjetër por, për të shkrue në qielle: Rroftë shkolla!
Rroftë arsimi!

I la femitë t'argtohen dhe sillem nga dritorja. Vërej. M'at bjeshkë
të naltë perball asht një pyll i madh, të cilit s'i dihet kufini e
ku shkuem një herë në shëti; asht një visar, që s'bahet. Vërej
shpatet e kodrave, të brigjeve, vërej ndoj anë të vetmueme në
largësi, drujët, dhen e kug dhe gjelbërimin e verdhë; ma afër
vërej kasollet e rrasuna për dhe e që perbahen vetëm nga mbuloja
e kashtës... Tretem në kontemplacion të mërzitshëm e buzët e mia
makinalisht levizen, flasin me vetvete. Shpejt kujtohem se më
shikojne femitë, sillem e Zeneli:

— Zotni, a po bajmë mësim?

Orë gjeografie. Marr globin në dorë. U flas.

— Po Shqipnia ku asht? - pyesin dy-tre veta e tjerët i ngrehin
qafat qe të shofin ma mirë.

Kur ua dëftoj shejin: një pikë e kuqe në mes të ngjyrave tjera,
ndëgjohen zane të pakënaqun, disi të shqetsuem:

— Sa e vogël!...

— E vocërr e vocërr, mezi shifet...

— Po si, zotni, kaq e vogël Shqipnia? - çohet njeri tue kundërshtue me dorë.

Të githë flasin njeni me tjetrin të shqetsuem, thue se tashti, në
kët çast u ba Shqipnia e vogël, ku duhet me u vra për me qëndrue
mbrenda kufinit. Vetëm Zeneli s'flet gja; më shikon në dritzën
e synit me syt e tij të mençëm, si me më thanë: zotni, shpëto situatën,
si tjera herë që e shpëtove kur kemi folë për mjetet teknike të bujqsis
dhe shkakun pse s'i kemi, kur kemi folë për komoditetet e jetes,
të cilat s'i kemi, për shtetet e pasun, çka na nuk jemi, githherë
ke shpëtue situatën, shpëtoje dhe tash.

Vërej shpirtet e vegjël te shqetsuem, pse atdheu i tyre kaq i
madh si u duket atyne në natyrë asht vizatue aq i vogël dhe
mendojnë se asht gabim. E dij se nenesre Shqipnia në glob ka me
u rritë, ka me u ba kushedi sa e madhe prej dorës së ndonjenit
nga shqipot e klases.

Për me i ngjallë, me ua çue moralin, u flas:

— Cfarë?! Shqipnia nuk asht e vogël! Asht e madhe! Po t'u pjestonte ndër
njerëz sa jemi, i bjen kaq e kaq secilit sa nuk u bjen njerzve të
shteteve të tjerë t'Evropës.

— Pse e kanë vizatue pra, kaq të vogël? - me zemrim dhe tue u
ndihmue me duer, flet mbrojtsi i vogël i drejtave t'atdheut.

Mezi përmbahem së qeshunit dhe u flas:

— Pse jemi ma të vegjël se shtetet e tjerë, por kjo s'domethanë
gja. Për me qenë të lumtun, na mjafton kjo tokë që kemi, veç
duhet ta punojmë e... - në kët çast ra zili e fmitë ma nuk kuptojshin
gja nga filozofia e lumnis që nisa t'ua zhvilloj. Duelën jashtë pa
qejf, ngadalë, ende tue u skjarue me shoq-shoqin, ndërsa Zeneli
mundohej të mbesi mbrapa pa u vue re. Kur duelën të gjithë, më tha
në mes të buzëqeshjes dhe idhnimit:

— S'kemi kurrgja, zotni, as vegla të reja për punë, as shtëpia
higjenike të mira, si shtetet e tjerë, jemi të vegjel...

E ndala. Deduksioni i Zenelit tem ish sa i idhët, aq edhe i vertetë.
I fola. U mundova ta paqtoj. Nuk dij a më besoi.

Shpeshherë më pëlqente të mendoj mbi ardhmënin e Zenelit.
Por ç'e do. Nuk mjafton vullneti i mirë i em, që ta baj
Zenelin të hypi ndër majat e nalta kah shpërthejnë horizontet e dritës.
Mandej dhe pjesa e eme fataliste arsyetonte: lene Zenelin të rrojë
jetën stërgjyshore, primitive, e ka ma mirë, mos e merr në qaf
me e hypë ndër majat e nalta nga mund të thejë qafën i dëshpëruem, tue
pa të vetët të dashtun tepër ultë dhe tue mos mujtë me i ndihmue.

Prandaj kur erdhi koha, ia dash Zenelit deftesën e lirimit,
u përshndetëm dhe kur shkoi, m'erdh keq që s'do shifemi ma kurr.
