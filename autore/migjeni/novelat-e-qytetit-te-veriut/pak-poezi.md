---
title: Pak poezi
author: Migjeni
respectLineBreaks: false
parent: Novelat e qytetit të veriut
grandparent: null
order: 26
---


Pak poezi... Pak poezi të dridhshme si fjala që del drejtpërsëdrejti nga
zemra e emocionueme...

Pak poezi - të rrojsh një çast të shënueshem.

Një shkëputje, vetëm një shkëputje çasti nga jeta në të cilën të
githa ndjenjat u shitën për bukë dhe për pare.

Mbyllte syt, rrudhte ballin. M'u hiq! - britte ma shum në vetë,
tue tundë kryet. Hapte syt. Prap pshtetëte faqet mbi dy shuplaka
dhe shikonte ftyrën e vet në pasqyre të xhepit të cilën e kish
pshtetë mbi një libër.

Ndër trutë e tij, si të vizatueme ishin dy buze të kuqe e të
shkëlqyeshme nga langu i jetës... M'u hiq! - dhe tundte kryet. Dy
sy të kaltër... M'u hiq! - dhe tundte kryet. Kamba pak më sipër
gjunit, kofsha e lakuriqët, e bardhë, me të verbue...

— Nuk do të shkoj ma, jo! Për një muej nuk do të shkoj ma. Jo,
për dy javë... për një javë.

— Ti rren, - i thoshte ndërgjegja.

— Sa i marr jam... Sa i marr jam... Ha-ha-ha, - qeshej me
vetë me një gëzim të ndrydhun n'intimitet ma të thellë.
Njëzetetre vjetët e tij dridheshin si njëzetetre tela në harpe dhe
tingllojshin në një melodi të cilën e këndon vetëm rinia.

— Gomar! - i thoshte vetes. - Njëzetetre jetë ke e dashunohesh
me një vajzë si me qenë gashtëmbedhjetë vjeç...

— Po, por asht e bukur...

— Si të gjitha ato që dashunohen...

— Ajo asht e vetme dhe tjetër Lilushe nuk ka...

— Me të vërtetë, tjetër Lilushe si ajo s'ka, por ma të bukur po.

— Ç'të baj kur e due?! Mirë pra, po përpiqem të mos ta due. Po
provoj të mos i shkoj në shtëpi. Por tezja ka me më thanë: ku je?

Kështu fliste ndërgjegja me ndërgjegjen e tij dhe ai ishte lami
i luftës shpirtnore të cilën e kishin krijue rrethanat pse dashunonte
të bijën e tezes.

Vështronte si në shtëpi të saj e pranojshin me gjithë zemër si
kushri, e ai n'ato çaste kanjiherë shante veten:

— I poshtm! I poshtm! Hyn si hajn në shtëpi ku të presin si mik të sinqertë.

— Ha-ha-ha... i poshtm, i poshtm... - qeshej me vete nervozisht
e ndërgjegja e tij vazhdonte, - çë të baj? çë të baj?

Dhe mshehte dashunin e vet si gjarpni kambët...

— Sa vështirë e kishte me folë me indiferentizëm, mbi gjana të
thjeshta, kur ishte Lilusha aty. E duhej, duhej, perndryshe jashtë,
jashtë nga ky rreth! E dinte ai - po të thoshte:

— E due Lilushën!

— Pse, çka të ka ba të keq mos ta duesh? Mandej dhe kushrinë
e ke, - do t'i përgjigjeshin.

— Por unë e due, e due Lilushën fort si vajzë, si grue!

Ata do shikojshin shoqi-shojnë dhe, kur t'i kishin ndëgjue
për së dyti fjalët e tij, do thojshin: ka dalë menç. Pse skllavët e
dokeve, të zakoneve, të ligjeve të trashigueme me shekuj, skllavët
e thashethamjeve, ku mund ta kuptojnë se mund të dashunohet
dhe një kushrinë. - Por edhe ai vetë e ndjente se kjo dashuni e tij
nuk asht në rregull. Donte t'iu shporrej, prandaj mejtonte dhe
shkundte kryet për me e largue parafytyrimin e së bukurës Lilushe.

— Të mos mendoj në të, të mos shkoj ta shof dhe do më
largohet kjo gja që ndjej për Lilushën.

— Ndoshta tue u argëtue me ndoj vajzë tjetër, natyrisht pak të
bukur, do ta harroj Lilushën...

— Po ku ta gjejsh vajzën tjetër dhe të tillë që ta debojë
parafytyrimin e Lilushes?

— Marrzi! Marrzi! Në shekullin e njëzet një Werter... Çë ban
nga vetja, - e qortonte veten dhe donte të iki nga këto mendime.
Dhe vehej në punë. Me të githa fuqit kujdesej të bajë punë,
punë sa më të mëdha, në valën e saj mos ta kujtojë Lilushën, të
cilën nga vuejtja kanjiherë e urrente.

\* \* \*


"Kur del behari he qershiat, varzat e bukura, faqet paputhura,
andej-këndej kërkojnë djemte...". Në qytetin tonë ngjan e
kundërta: djemtë kerkojnë varzat, shkyejnë kushedi sa këpucë tue
shitit dhe kerkue diçka... një rragjë ose kotull të cilën pronarët
nuk e qesin në diell të lire mos t'i "dali boja".

E në pranverë zemrat e djelmve lulzojnë bashkë me lulet e
lulishteve popullore. Dhe zemrat e lulzueme enden poshtë e nalt
nëper rrugat e qytetit për me gjetë një flutur që t'ia dhurojnë
nektarin. Por fluturat janë ndrye, krahët i kanë të preme, dhe
s'mund të fluturojnë, por dalngadalë si vese, zhduken, pse gojë
nuk kanë të thonë: Ah, diell, liri! Por edhe të thonë, kush e
ndëgjon një flutur.

E zemrat e lulzueme ku do venë me nektarin e tyne? (Pozitivi
bashkohet me negativin; mirë po tek na - këtu qoftë e thanun dhe
e lanun - bashkohen dhe pozitivi me pozitivin. Dhe atëherë çirren
moralistat për sankcione kundra njatyne mashkujve dhe duen t'i
lynch-ojnë. E pse djali i ri vuen dhe s'ka mënyra të shpenzojë at
energji - ata nuk e mendojnë.)

— Sa vjeç asht nj'ai djalog, që po shëtit i lodhun?

— Trupi i tij asht i pesëmbëdhjetvjegarit, ftyra e tridhetjeçarit.
Serioziteti i ftyrës i një katërdhetvjeçarit...

— Po, asht i ri - plak, si dhe shumica e tjerve.


\* \* \*


Dy syt e Lilushës, dy liqej të kaltër zanash të bjeshkve
prallore. Mbytej Lili ndër syt e thellë të Lilushës, mbytej e
shpirti i tij bërtiste: aman, shpëtim! Në dritzën e synit të kaltërt të
Lillushes shikonte Lili veten, shikonte veten si mbytej dhe ndiente
një dhimbë mu ne zemër. Deri atëherë ai s'e besonte - kur lexonte
ndër romanca - se dhemb zemra, por kur këtë e provoi për së
parit herë, kafshoi buzën me dhambë dhe pëshpëriti: dhemb, dhemb.

— Çka të dhemb? - e pyeti Lilusha atëherë.

Ai, i hutuem nga pyetja e saj, iu përgjegj me inat:

— Asgja!

Mandej mbas do kohe tha:

— Më dhemb zemra. Ha-ha-ha, - qeshej me një gaz të cilin
Lilusha e kuptoi mirë, por bahej se s'e kuptoi:

— Për kë të dhemb zemra, - e pyeti tue buzeqeshë.

Lili i u avit fare afër ftyrës, e shikonte me sy depërtues, por
nuk mund t'i thoshte: për ty. Por të dy e kuptojshin mirë shoqi-shoqin,
megjithse asnjë fjalë përkëdhelje, asnjë fjalë dashnore
nuk i tha Lili Lilushes. Kur ishin vetëm, ai vjedhte çastin dhe ia
puthte floket, e kur u përshëndetshin vetëm te dera, ai ia puthte
dorën të cilën Lilusha shpejt e tërhiqte.

I urrente fjalët dashnore Lili dhe asjenën nga ato nuk e
shqyptoi. Jo vetëm Lilushën por edhe përpara, ndoj vajzë të cilën
lehtë dashnoi, asnjenën nuk e përkëdheli me fjalë dashunore.
Vetëm, mban mend, kur si nxanës, pesëmbdhete vjeç ishte, e
detyroi një shoqe e inatosun klase, tue i thane:

— Ti mue nuk më don!

Ai heshtte.

— Jo, jo ti mue nuk më don.

Ai e shikonte ne sy, buzëqeshte dhe heshtte.

— Po më thuej, më thuej, pse s'më thue, më thuej, se më don, - vazhdonte vajza gati tue qamë.

Atëherë Lili pëshpriti fare afër buzës së saj:

— Të due, të due.

Por Lilushes nuk mund t'ia thoshte, as këto dy fjalë. Ndoshta
për at arsye ajo - mendonte Lili - nuk iu përgjegj të puthunit të
tij. Rrinte në të dukun e ftoftë, si shtatore dhe lejonte ta mbulojë
Lili me të puthmet, por të puthi dhe ajo, jo. Vërehej atëherë në të
një të dridhun, heshtje e thellë, shikimi i saj arratisej, zemra i
rrihte fort dhe Lili atëherë e kuptonte vuejtjen e saj mendore. Sa
herë mendonte dhe vendoste Lili ta bajë Lilushën si veten, t'ia
largojë — me anë të fjalve - at presion që bajnë mbi ndërgjegjen
e saj të re ndalesat: mos të dashnojë kushrinin e vet ndryshe, por
si vlla. Dëshironte dhe t'i shpjegojë se ndjenjat kushrinore në mes
dy të rinjve - dhe kur janë të dy sekseve - ndërlikohen dhe në at
ndjenjë tjetër, të cilën të na e quejnë të ndyetë. Ndjenjat
përgjithsit nuk janë të ndame njena nga tjetra me sopatë. Se në
rini dashunia - qoftë ajo kushrinore, miqsore, e shoqnimit - asht
ma e fortë, ma e përzemërt se ndër mosha tjera, kur at dashuni
fillojnë ta lidhin interesa tjera, pothuej thjeshtsisht materiale.
Erotizmi ban hapin e par t'afrimit në mes dy të rijve dhe do
vazhdojë miqsia në rasë të pëlqimit të shoqi-shojt. E ndjenjat e
ndryshme që shfaqen në ket miqsi ndërlikohen shum, nuk mund
t'i ndajsh me sopatë njenën nga tjetra dhe të thuesh se kushrinën
e don si kushrinë e jo dhe si vajzë. Por Lili e dinte se nga këto
shpjegime Lilusha nuk do të merrte gja vesh dhe dëshprohej se
nuk dinte mënyre ma të thjeshtë që t'i thoshte se nuk po bajnë faj
që po dashunohen në kët mënyre.

— Largohu! - i ka thanë Lilit ma se një herë kur ky i avitej ta
përkedheli dashunisht. Dhe njaj largim i saj ishte si të thoshte:
pse po më ban të vuej. Kanjiherë ajo largohej me rrëmbim nga
ai, por prap, dalngadalë, pandërgjegjisht i avitej. E këto ngjajshin
vetëm kur ishin fare vetëm; në praninë e të tretit ata silleshin si
kushri indiferenta. Ndjenjat pasionale që ndjejshin për shoqi-shojnë
ishin të zjarrta por jo aq të forta, sa me thye pengesën
fatale që i ndalonte të jenë plotsisht të njeni-tjetrit. Lili thoshte:
kjo do kalojë, s'duhet t'i ap randsi, nuk asht e para herë që
dashunoj, edhe kjo valë ndjesiash do kalojë; nuk asht kjo gja për
mue qëllimi i fundit; do kalojë, do kalojë, - mendonte Lili me
vete. E Lilusha thelltë në vete, diku në ndoj skut të pazbuluem,
donte t'i mshefi ndjenjat e saj dhe nga vetvetja.


\* \* \*


Lili ishte djale i mirë. Këtë e vërteton simpatia që për të
ushqejshin gati të gjithe ata që e njifshin. Sidomos kushritë dhe
miqët ma t'afërm, për Lilin kishin gojët plotë lavdata. E kjo gja
e detyronte dhe vetë Lilin të sillet si xhentëlmen kundrejt tyne.
Megjithse këte nuk e dëshronte gjithmonë. Donte nganjiherë t'u
thoshte se kjo nuk asht ashtu por kështu, kjo nuk asht e zezë por
e bardhë, t'u kundërshtojë ndër shum çashtje që i dukeshin atij
anomalina, por - nga se këto silleshin me aq kërshri kundrejt tij -
ai nuk mund t'u kundërshtonte kategorisht, pa mshirë. Edhe kur
u kundërshtonte, këtë e bante në mnyrë që të mos të duket si
kundërshtim. E Lili kishte me të vërtetë se çka të kundërshtojë.

Nganjëherë i shkonte në mendje të nxjerri shishin dhe t'ia
nguli në zemër shoqnis, aq urrente tue bertitë botnisht:

— E due Lilushën! Si vajzë, si grue e due...

Por Lilusha nuk ishte qëllimi i fundit i tij, ishte një oazë
fantazmagorike që ndeshet n'udhëtim nëpër shkretinë mbrapa së
cilës asht qëllimi.

\* \* \*

Poezia asht prona e të riut. S'ka të ri që nuk e ndjen bukurinë.
E njajo ndjenjë e bukuris, që shfren ndër fjalë, asht poezia. Poezia
jetike, e cila filloi dhe ma parë se me një Safo dhe gjithnjë
vazhdon, gjithnjë vazhdon të jetë poezia që ndez dhe djeg ma
tepër. Se poezia e bukuris asht aq ngushtë e lidhun me atë që asht
ma e fortë, ma markante te një i ri - me erotikën.

Me poezi ndër buzë, të pashkrueme, të kushtueme Lilushës, e
zente gjumi Lilin, dhe me poezi ndër buzë zgjohej. Por ai kish
kalue moshen kur poezitë dashunore shkruhen, - përkundra ai
kishte dhe përbuzje për atë poezi të shkrueme, se ajo nuk asht
asgja e re, asht prona e secilit të ri, - mendonte.

— Do e harroj, do e harroj - thoshte Lili tue mendue në Lilushën.
Dhe i ngjau Lilit të shkojë nga ai qytet. Se parit, i erdh mjaft
keq. Ne vend tjetër, puna tjetër dhe jeta tjetër. Pothuaj harroi
Lilushën. Vetëm nganjëherë vegimi vërbues i kofshës së bardhe
te Lilushës, si refleks magjik, i përshkohej nëpër tru dhe
mallengjehej pak.


