---
title: Matanë gardhit asgja të re
author: Migjeni
respectLineBreaks: false
parent: Novelat e qytetit të veriut
grandparent: null
order: 28
---

Një vransinë si plumbi pushonte mbi qytetin githë ditën.
Jeta zhvillohej e ngathtë, disi zvarrisej. Gjethet e para të
vjeshtës këputeshin nga dega, zig-zag e bajshin udhën nëpër ajr e
sa përkitshin tokën si me thanë: qe, këtu asht vendi yne. Por, aty
para muzgut, pa pritë, fryni një erë e rreptë. U shkrepën xhamat
ndër dritore dhe dyert e një lagjes mbarë; gjethet si të tërbueme
fluturojshin në të gjitha anët, derisa ma në fund u qetsojshin në
ndoj qoshe. E n'oborr, mbas shtëpis të Selim Mesit teshat e lame,
që gjithë ditën shtri nuk u teren, tashti filluen të valaviten, të
rrahen, të fluturojnë, të shkrahen nëpër tokë bashkë me gjethe.
Nje grue e re tue nga e tue ba potere të madhe me ndalla, del
jashtë e mbas saj, ngadalë, një plake. Shpejt fillojnë me mbledhë
teshat. Kur e reja, tue mbledhë teshat, mbrrin të gardhi që ndan
dy oborret e dy shtëpiave, ndalet, vështron matanë gardhit një
copë herë, e kur mbrrin plaka, i thote me za t'ulte: s'dëgjohet
gja!... dhe mbasi kaloi stuhia, e reja thoshte që t'i lane teshat
dhe ma n'oborr.

E matanë gardhit asgja të re. Vetem qe një rreze dielli, e cila
kish depërtue retë dhe si shifet tue mos gjetë vend ma të mirë në
botë, kish ra në pleh. Një gjel, të cilin e kish zanë gumi mbi pleh,
u zgjue dhe ia tha kikirikuuun gjatë e tingëllueshëm.

— Plaç, he dreq, se më trembe! - pëshpriti plaka e cila ish vue
me vështrime matanë gardhit e nuk e shifte gjelin aty afër, mbas
gardhit.