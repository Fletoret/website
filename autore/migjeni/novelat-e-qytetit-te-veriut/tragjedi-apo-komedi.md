---
title: Tragjedi apo komedi?
author: Migjeni
respectLineBreaks: false
parent: Novelat e qytetit të veriut
grandparent: null
order: 3
---

Gjini njerzuer asht një kitarë e gjallë, mbi të cilën një 
dorë pasionale përfton të dridhunat e telave ndër 
lodina... tragjike a komike?

Gjini njerzuer asht një kitarë e gjallë, nëpër të cilën 
Shejti dhe Katili arrijtën shprehjen e... tragjedisë apo 
komedisë së vet.

Gjini njerzuer asht një kitarë e gjallë, ku perëndia ndër 
melodina madhshtore të... të tragjedisë apo të komedisë së vet? Kushedi?...

Ting-tung-tang... janë tingujt e kitarës-e zemrës desha me 
thanë-të cilët sajojnë një melodi (ndoshta) të pikëllueshme, 
një melodi (ndoshta) t'idhtë, siç asht e idhtë bota jonë (Dheu) 
në majë të gjuhës së Kozmosit Tng-tung-tang... tungtangting 
asht (ndoshta) gaz, asht (ndoshta) një të qeshun gëzimi, 
hovahov, siç asht të seshunit e të marrit në kryqëzimin 
e udhve. Ndoshta? Kushedi?... Dora, me pasion të ndezun, 
lëmon telat e kitarës, ngadalë-ngadalë, pak shpejt, shpejt 
ma shpejt, shumë shpejt, e thojtë epshkapërthyese plagosin 
tarën, jo por gjinin! zemrën... gjaku pikon, pikon... teli 
u këput melodia vdiq - edhe njeriu!

Një krijesë e dorës se mbrame i shpalli përdhimtimet e veta 
kufomës t'ish-njeriut, ndërsa në sy shkelqente nje lot 
krokodili, ku u pasqyronte tragjedia e kufomës. Një krijesë 
tjetër, e dorës së parë, u qesh, u qesh aq fort, saqë iu 
zhgatrruen qejnat e ftyra merr një të dukun të shëmtuem. 
Ishte të qeshunit e njeriut përpara fatalitetit komik. E Mira, 
e Keqja, Perëndia, prej territ, nëpër njeriun, erdhën në dritë,
edhe nëpër njeriun kanë me u zhdukë në terr. Mbrapa tyne 
ka me mbetë një nënshtypje e pacaktueme, e cila ka me u 
fundosë në gjinin e jetes me harrese te plotë. Por tash, 
gjini njerzuer asht skena ku e Mira, e Keqja, Perëndia 
shfaqin dramë mnie e dashunie, përbuzje e simpatie, dëshirash 
e apatie, adhurimesh e mallkimesh... e tue shfaqe dramen 
luftarake, me një shkathtësi artistike dhe me një madhështi 
teatrale ngulin thika të mprehta, lëshojnë shëgjeta te 
helmueme e vjedhin plumbin e vluem ndër gji njerzore 
dhe bërtasin me brimë ngadhnjyese. Lufta e fitueme, 
tragjedia perfundohet me një "Te Deum majestoso", me 
një "Te Deum Laudamus" plot sinqeritet te qelbsuem. 
Kjo "Te Deum" asht aventura e një operës komike qe quhet 
pagja: Tragjedi - komedi... e kështu gjithnjë. Ku tragjedia 
lindet aty asht komedia mik i grishun, kumar, dhe përkundrazi: 
ku komedia lindet, aty asht tragjedia mik i grishun, kumar. 
Kësaj i thonë Tragjikomedi; ose: tragjedi komike-komedi tragjike. 
A e kuptoni? Në mos e kuptoni, t'u bije ndër mend ajo 
"Qeshu, paljaço, ndërsa zemra të pélcet!" - atëherë do ta kuptoni.

"Qeshu paljaço, ndërsa zemra të pelcet!" - Njeriun - paljaço e krijoi 
absurditeti për me argtue hyjtë e natës, dritën e ditës 
dhe krijesat e dorës tjetër. Të gjithë këta presin prej 
njeriut të qeshunt e tij dhe qashtu me ia fillue një të 
qeshuni universal, me ia fillue një të qeshuni që ka 
për të tunde Kozmosin me planetat dhe sferat ne te... - ndërsa 
njeriut zemra do t'i pëlcasë, zemra do t'i pëlcase se jeta i 
mvaret nga ai të qeshun, mvaret nga mshira e planetave të 
pamshirta, mvaret nga ndjesa e sferave të pandjesi, mvaret 
nga absurdi i cili e krijoi. Kjo asht gja shumë e 
vështirë - e aspak ngushlluese-per "un roseau", çka asht 
njeriu perpara Kozmosit. Tragjedia e njeriut asht në ndjenjën 
e madhnisë së tij e komedia asht në ndjenjën e imtësisë së 
tij, prandej: "Qeshu, paljaço, ndërsa zemra të pëlcet!"
Kjo asht një Tragjikomedi!... ose, prralla e ndjenjave njerzore, 
po ju pëlqeu.
