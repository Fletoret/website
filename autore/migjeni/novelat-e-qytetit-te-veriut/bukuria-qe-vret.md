---
title: Bukuria që vret
author: Migjeni
respectLineBreaks: false
parent: Novelat e qytetit të veriut
grandparent: null
order: 16
---

Hana e zbetë, si fytyra e nji të vdekuri, kundron nga kupa
e qiellës. Kundron botën e maleve të kristalizueme nga bora.
Kundron kasollat e kristalizueme të katundit, të cilat as
frymë nuk marrin. Të gjitha janë mbështjellë në bardhsin e
borës. Vret shpirtin e malsorit siç vret shpirtin e artistit
shtatorja e barshë e nji grue së lakuriqët.

E në kasolle, e cila gjëmon nën barrën e borës, derdhen dy
ngjyra kuq e zi. I kuq zjarmi i votrës në mes të kasolles,
e i zi rrethi. Të zeza, t'errta janë skutat e kasolles, nga
ndigjohet blegrim i mekun i ndoj delja ose kumbona e lopës.
Edhe ata i vret buluria e bardhë. Nga goja u del avulli i
afsheve që ngrihet n'ajr, bjen mbi qimet e tyne si brymë
dhe kristalizohet. Heshtje. Gjithçkafja e kristalizueme.
Nji dorë shtrihet, zen nji dru e shpupurish zjarmin. Rropos
nji "botë gacash". Flaka lëpin errësinën e shkëndijat
kërcejnë nën tra dhe nëpër fëtyra rreth votrës. E trupnat
e njerzve dridhen, nëpër korriz u përshkohet të ftoftit,
që vjen nga skutat, andej nga errsina. Brrr… uf… andej mbrapa
shpinet përpijnë errsina me të ftohtit e saj.

— Po shiko mos ngrinë Laroja?

Dhe çohen, i lëshojnë vend rreth zjarmit Larojës, lopës së
shtëpisë. Të nxehet dhe ky pjestar familje në kasollen e
kristalizueme. E Laroja din si duhet me u shtrimë rreth zjarmit.
Po me trupin e saj të math, gati shtypi dy vocrrakë, të cilët
i kish zanë gjumi pranë zjarmit.

E kur, andej nga mesnata, acarimi arrin dhe kulmin e vet,
atëhere ndër bagëti fillon nji lëvizje. Po, nji lëvizje. Nji
nga nji u aviten njerëzve e me syt e vet si me u lutë:
"na lëshoni dhe neve të ngrofemi pak rreth yjarmit, se u ngrimë".
Dhe njerzit kundrejt njerzve s'kanë mëshirë, po kundrejt
shtazve - po. Prandej çohen, ua lëshojnë bagëtis vendin rreth
votrës, e ata vetë shkojnë n'errësinë që përpinë.

… Dhe agimi zbardhë me bukurinë e bardhë që vret. Çohen
njerzit me trupnat e mpime dhe me kujtim në ndërgjegje se u
kalua dhe nji natë e vështirë. U çuen, por nuk çohet nji vocrrak.
Dora e s'amës shtrihet mbi të dhe m'at çast nji britmë e tmerrshme
shpoi zemrat e kasolles. Dhimba e nji nanës i shkrinë zemrat në
vaj, por ç'e do kur nuk shkrin zemrën e vocrrakut.

Po, ishte ngrimë lokja e nanës. Gjaku i tij i kuq dhe i purpurt
ish ngrimë ndër dej dhe në zemër, ish bamë kristal, ish ba rubis,
për gjerdhanët e metresave. E trupi i vocrrakut, i lokes së nanës,
ishte bamë nji shtatore e ngurët e zhgulun nga gjini i nanës.

— Merrnie dhe çonie në qytet kët shtatore. Vendosnie në nji shesh!
Dhe si përmendore kushtonia ndokujt. Kushtonia atij që ka ma
shumë merita për kët vend! Po, ndoj ministrit o deputetit, o ndokuj
tjetër… E në rasë se nuk gjeni ndoj njeri që ka merita të mjaftueshme,
atëherë kushtonja atij që ka merita ma pak: perëndis klasike.
