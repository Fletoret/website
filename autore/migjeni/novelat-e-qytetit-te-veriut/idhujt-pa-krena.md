---
title: Idhujt pa krena
author: Migjeni
respectLineBreaks: false
parent: Novelat e qytetit të veriut
grandparent: null
order: 14
---

Një tufan i tmerrshëm i shembi idhujt. Disa i bani pluhun e 
disa i la pa krena. Tufani i tmerrshëm nuk fryni as nga një
anë e horizontit, dhe as nga qiella, por duel nga zemra e dheut. 
Çdo gja që del nga zemra asht ose përkdhelse si andja më 
intime, ose e tmerrshme si tufani që shemb idhujt.

U tret pluhuni i idhujve q'u shembën krejt, dhe s'u mbet fara, 
e idhujt që mbeten pa krena qëndrojnë si dëshmorët e shëmtuem 
e një jetës së përndueme.

Idhuj pa krena! Shëmtim i natyrës! E njerëzit që jetojnë në mes 
tyne enden si të harlisun. Ata që kishin lindun para se t'u 
shembeshin idhujt dhe i pan me syt e vet në bukurinë e tyne 
ceremoniale, ata tash rënkojnë, psherëtijnë për kohën e idhujve 
të vjetër, dhe tue vdekun shpresojnë se këta idhuj do t'i 
shpëtojnë. E ata që lindin në kohën e idhujve pa krena s'dinë 
ka t'ia mbajnë. Duen t'adhurojnë, po ç'ka t'adhurojnë? Idhuj 
pa krena?... Duen të besojnë, por ç'ka të besojnë? Idhujt pa krena? 
Kush mund të adhurojë të shëmtuemen? Kush mund të besojë në 
një zot pa krye? Çdo gja që s'ka krye asht kufomë e kufoma 
s'e ka vendin mes të gjallëve. Kufoma duhet varrosë. Përndryshe, 
e përlyemja me të ka për të qenë katastrofale. E katastrofa 
asht katastrofë! Zhduk kombe! (Kombi ynë me të vërtetë s'u zhduk. 
Por arsyeja asht vetëm se dhe kojshitë tonë t'afërm qenë pak a 
shumë të një fati si ne.)

Idhuj pa krena! Flitë e kohës, e cila gjithçka përpin, dhe fli 
të fatalitetit. Qëndrojnë ashtu të gjymtuem vetëm e vetëm pse 
s'duel njeriu i zoti të ndërtojë idhujt e ri. Por, herët a vonë, 
ai do të dali. Dhe idhujt e ri që do t'i ndërtojë ai, kanë për 
t'u adhurue nga turmat. Se landa e tyne ka për të qenë moral i 
kohës, model i tyne - njeriu i sotshëm. Idhujt pa krena! 
Në varrimin e tyne kumonet kanë për të plasë së ramit, minaret 
kanë për ta thye kurrizin së faluni dhe zhrecve do t'u këputen 
telat e fytit së kënduemi. Dhe do të vijë heshtja. Se çdo vikamë 
fillon dhe mbaron me heshtje. Mbasandaj do të fillojë puna...