---
title: Në Kishë
author: Migjeni
respectLineBreaks: false
parent: Novelat e qytetit të veriut
grandparent: null
order: 6
---


Në qytet tonë asht një lagje... E n'at lagje asht një kishë.
Mbrenda në kishë asht një lyps, në të cilin jeton një dëshirë:
me jetue.

"Eni tek unë ju të dëbuemët dhe të përbuzunit e këtij
shekulli, - ka thanë dikur zot i kësaj kishe, - se tek unë do
të gjeni prehje...".

Lypsi ka ardhë. Dhe me të vërtet ka gjetë prehje. Lagshtina e
kishës e fashiti të nxehtit e trupit të tij që gati e përvëloi.

Jashtë asht zheg. Dielli asht aq marrisht i nxehtë dhe aq egër
të lëmon, saqë të rrahin tamthat, si të rrahunat e farkatarit
mbi hekurin e kuqun. Sa mund pati lypsi derisa mrrijti në kishë!
Si për sherr, vapa s'e lente të eci ma shpejt. Kollaj mujshin
dhe me e zanë. Por edhe vapa e shpëtoi. Se polici që e ndiqte
ishte aq i shndoshët, saqë rrezikonte veten të shkrihet si dhjami
në fultere, po qe se vazhdonte ndjekjen. "T'i hajë dreqi ata
pes' a gjashtë lekë, për të cilët u dyshue në lypsin! - mendonte
polici. T'i hajë dreqi! Ndoshta dhe lypsi nuk i ka marrë."
Por lypsi nuk donte ta përgënjeshtrojë at dyshim. Jo për gja tjetër,
por pse, si njeri i ndershëm, nuk ka qejf të dali para gjyqit.
Ka të drejtë! A nuk bajn njashtu dhe tregtarët e parë të
qytetit tonë? - E kush mund ts dyshojë në nderen e tyne?
Me dalë para gjyqit edhe si i pafajshëm - asht turp në sy të
popullit tonë.

E lypsi në kishë... Rrin në bankë dhe kënaqet në freski. Oh sa
mirë asht me ndejë, me u shplodhë e me qenë i siguruem me bukë
për dy ditë...

Gjashtë lekë! Edhe tri ditë mund të kalosh me gjashtë lekë.
Një, dy, tre, katër, pesë, gjashtë lekë. Tik-tik-tik-tik! Një
frat, në thellsi të shejtë mbas lterit, trazohet me kët tingllim
monedhe. E qet kryet mbrapa shtatores së një shejti. Por asgja!
Shef vetëm një lyps, i cili me shuplaka të njituna i lutej zotit.
Edhe lypsi, i hutuem, shikon kryet e padres. Frigsohet. Gadi
asht të besojë se po ngjet ndoj mrekulli. Por jo. Ishte kryet e
padres. U diktue. Kur u zhduk kryet, lypsi vazhdoi t'i lëmojë
gjashtë lekët dhe t'andrrojë ma tepër dhe të knaqet ma tepër
se tradhtari Iskariot me tridhetë q'i fitoi, kurse e shiti
Mësuesin e vet dhe t'atij padres.

Dalngadalë, n'andrrim e sipër, lypsin e zu gjumi në bankën e
mbrapme të kishës, - gjumi i tij ishte i qetë, si gjumi
i njerzve pa kujdese jete.

Qetësia e kishës filloi të trazohet... kapela të kuqe e të zeza,
 petka të bardha e të kaltërta, çarapë të mëndafshtë e pambuku,
fytyra me mustakë dhe pa mustakë, të qeshuna e të
ngërdheshuna - besnikët vijnë të ndëgjojnë oratorin e mbasdrekes.

"Vërtet, me të vërtetë po ju tham, - bumbullon padreja prej
së nalti dhe shi e breshën e lëshon mbi mkatarët. Të gjithë
besnikët i kanë la dhe dlirë veshët e ndëgjojnë fare mirë. Pleqt
kanë hapun gojën. Një plakë qeshet simbolikisht. Dy të reja
grinden me shejat e duerve: "A asht rrue padreja sot, a dje?"
Një vajzë knaqet me rreze t'ylberta që kanë ra në zhgun të
padres tue përshkue nëpër dritoret bojna-bojna... Dhe oratoria
shkon krejt mirë. Por kur padreja filloi t'u kërcnohej atyne
që vjedhin, dhe n'atë mënyrë e preku n'intimitet lypsin,
ky u çue, duel jashtë, e te dera, mbasi plot mni e nderoi padren,
me një të shame, pëshpriti: "Po si do të jetoj unë?... këtë
kurr s'ma the. E unë, pra, due të jetoj!"
