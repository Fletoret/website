---
title: Urime për 1937
author: Migjeni
respectLineBreaks: false
parent: Novelat e qytetit të veriut
grandparent: null
order: 17
---

Shok i dashtun, unë përgjithësisht nuk shkruej urime, 
as për Krishtlindje as për Bajram, as për ditëlindje 
as për ndoj feste tjetër. Nuk shkruej, pse urimet që 
n'ato dite tan bota ban, nuk dij a plotësohen një për 
qind se pothuej të gjitha dalin nga hipokrizia. Bota 
ketë e din, por njësoj vazhdon të shkruejë urime. 
As për Motmotin e Ri deri tash nuk i urova askujt asgja.
Por kësaj here due te hyj ne rradhën e njerëzve korrekte 
dhe t'u uroj shokve te mi Motmotin e Ri 1937. 

Së pari, t'uroj, shok i dashtun gjumin e ambël, që të 
mos ndëgjosh si gjëmojnë njerëzit nën barrën e kryqave 
të vet tue shkue në Golgotha. Të mos ndëgjosh as dëshprimin
e të mundunve, as britmën e ngadhnjysve në këtë jetë. 
Të mos dëgjosh bubullimën e Spanjës. Gjumin e ambël! 
Të mos dëgjosh si afër teje gërset dhëmballa për dhëmballë, 
nga të ftohtit. Pse atëherë duhet të pyesësh: moj dhëmballë, 
pse ndeshe për dhëmballë dhe gërset aq? E gjuha ne vend të 
dhëmballës përgjigjet: pse asht ftohtë, zotni, e kur asht 
ftohtë, zotni, u hyn dreqi trupit, muskulave, nervave, zotni, 
dhe qashtu gërset dhëmballa për dhëmballë, zotni. Asht tepër 
banale të themi se mungon veshja dhe mbathja dhe zjarrmi, 
prandej: gjumin e ambël, shok i dashtun. 

Se dyti, mbas gjumit t'ambël, t'uroj – ç'asht dhe e 
natyrshme – të jesh i gëzuem, gjithmonë i gëzuem. Nga gëzimi 
i madh, në sentimentalizëm, të puthish drrasat e dhomës e shtyllat, 
si bani Greta Garbo në filmin "Mbretnesha Kristina", kur shijoi 
dashunin shtazore (desha të them hyjnore, por njësoj asht). 
Aq i gëzuem, saqë bota të ta kenë zili dhe të thonë: oh, sa i 
lumtun asht! Të jesh i gëzuem edhe pse n'anë tjetër zemra të 
pëlset, si paljaços. Të jesh i gëzuem, se gëzimi yt u jep 
shpresa edhe tjerëve. Në rasë se tryeza e shkrimit të çalon, 
ti qeshu. Në rasë se e vetmja karrige që ke në shtëpi asht 
e shpueme dhe s'ke se ku të rrish, ti qeshu. Në rast se s'ke 
zjarrm e ke të ftohtë, po, ti qeshu. Në rasë se ndonj ditë, 
ashtu kot, të mungon dhe buka, ti merre për lojë, për shaka, 
dhe qeshu, qeshu. Del në rruge bile, në kryqzimin e udhve, 
dhe qeshu, qeshu, qeshu, e bota do ta ketë zili dhe do të 
thotë: ah, sa i lumtun asht! E kur të të vije në shtëpi ta 
shofi shkakun e gëzimit tand, do t'i kujtohet botës vetvetja 
dhe do të filloje të qeshi kikikikakaka. Smundja e të qeshunit 
do të përhapet ndër të gjithë dhe njerzit si majmunat do të 
hidhen përpjetë nga gëzimi… Dhe kështu uroj që vjetin 1937 
ta kalojmë në gëzim, edhe se të smunde patalogjisht.
