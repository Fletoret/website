---
title: Legjendja e misrit
author: Migjeni
respectLineBreaks: false
parent: Novelat e qytetit të veriut
grandparent: null
order: 15
---

Misër! Misër!

Në shekullin e njizetët s'ka apoteoza perëndìsh, por ka apoteoza misri. 
Bjeshkët t'ona, qi dikur qenë lterët e apoteozave perëndìsh, sot janë 
lterët e apoteozës së misrit.

Nji kokërr misër àsht nji kokërr dhimbje kur ka shumë ù e aspak misër.

Fjala misër përmban në vete legjenda të linduna nga deshira për jetë. 
Deshira për jetë àsht e madhe dhe e mahnitshme sa dhe malet t'ona qi 
hapin gjitë për me varrosun njerzit e unshem. E në naltësìn e maleve 
vigana, legjendë àsht dhe lindja, legjendë àsht dhe jeta, legjendë 
àsht dhe vdekja. Dhe kjo legjendë e idhtë, dhe plot vuejtje historike, 
në shekullin e njizetët àsht e thekshme, zèmër-brese dhe të ban të qajsh.

Misër! Misër!

Thirrja për shpëtimin e jetës! Apoteozë e shekullit të njizetët! Emën 
perëndìsh sot nuk xajnë me gojë fëmitë qi po sa kan fillue të belbëzojnë, 
por misër! miser! –àsht fjala e ditës, àsht sinonim i jetës për banorët 
legjendarë të këtyne maleve t'egra.

Ushtojnë luginat e malevet nga fjala e malsorëvet t'unshem, që vargue, 
njeni mbas tjetrit, ecin të ngarkuem me nga nji gjymsë thesi misër. 
Vargu i tyne àsht i gjatë, pa fund, si àsht e gjatë e pa fund vuejtja 
e tyne. Mbi korrizë të vet barin nji gjysmë thesi me misër, barin 
jetën e vet, barin perëndin, Perëndì e vërtetë, misër i dëshirue.

Misër! Misër!

Lajmi se do të shperndahet misri, doli nga zemra e dheut, rrodhi nëpër 
dejt e thella te gjymtyrët e mbira të dheut që quhet shtet. Dhe bani 
të dridhen nga gëzimi frymorët që s'kan me ç'ka t'a mbajnë frymën.

Si thneglat që mblidhen rreth nji kodrës misri, q'ashtu në nji qender 
nënprefekture janë mbledhun malsorët rreth depos së misrit. Katundarvet 
që përfshinë nënprefektura do t'u ndahet misri. Malet, t'egra me mjegull 
e borë, qiella tue derdhë shì që të lagë deri në palc, kishin dashtë 
t'ia presin rrugën malsorit.

Por kush i a ndalon atij hovin kur shkon me marrë misër! Misër për 
fëmì të nximë nga mjerimi, të cilët kur duertë shtrijnë u përngjajnë 
lugetënve të vocër. Dhe këta fëmì janë dëshmorët e vërtetë të tragjedìs 
njerezore. Dëshmorë tragjikë në kët skaj të dheut, të ciltë njerzimi 
i huej i kujton ndër legjenda historike. Legjenda historike me nji 
lumnì legjendare. Se lumnija e vërtetë àsht larg, tepër larg nga këto 
foletë e shqypeve.

Nepër luginat e maleve përshkohet malsori vetëm me nji kemishë-e-brekë 
legjendare mbi shtat për me arrijtë në qendrën e nënprefekturës, me 
marrë misër. Krahnori i tij àsht nji copë graniti që u shkëput nga mali 
dhe u vendos mbi dy kambë të drejta e të forta si landa e pyllit.
Dhe lëvizet copa e malit pa bëzajtë. E përpara depos së misrit bjerrë 
cilsinë karakteristike të veten, dhe bahet frigacak. Bahet servil, 
frigacak, pse, – mendoi ai – nj'àshtu e do ligji, nëpunesi; përndryshe 
s'ka misër. “Si urdhnon zotnì” përsëritet sa e sa herë në mënyrë 
qesharake, me të marrun zani, me gjeste majmuni – vetëm e vetëm mos 
me zgjue mnìn e engjujvet që ndajnë misër.

Dhe kur e marrin misrin nisen njani mbas tjetrit gjatë udhës së ngushtë 
të malit dhe të jetës. Ndodhë qi njenit i derdhen kokrrat e misrit 
nepër birë të vogël të thesit; shoku mbrapa, pa i pà, i shkelë, e i 
treti shok, as nji as dy, por i a hjedh mallkimin e pamshirshëm: 
"Mos i shkel he të shitoftë Zana"!

Se shekulli i njizetët àsht shekulli i apoteozëz së misrit ndër 
foletë e shqypeve.
