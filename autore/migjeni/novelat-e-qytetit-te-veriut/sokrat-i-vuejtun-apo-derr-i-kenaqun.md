---
title: Sokrat i vuejtun - apo derr i kënaqun?
author: Migjeni
respectLineBreaks: false
parent: Novelat e qytetit të veriut
grandparent: null
order: 1
---

Një alternativë me dy ftyra, siç janë të gjitha alternativat. 
Tue u krue mbas veshi, rri njeriu përpara alternativës; dy ftyra 
– mbrapa nji ftyre asht Sokrati i vuejtun me rropatmet e veta e 
mbrapa së dytës ashte derri i kënaqun me trup të rrumbullakët të 
vetin. Te Sokrati nuk ke çka shef: dy sytë të tretun në rrashtë,
disa shkarravina të palexueshme dhe një trup me do gjymtyrë të
zhgatrrueme e pa asnjë vijë harmonike; e te derri ke çka shef: 
at frotë të kombinuese mbas rregullave strikt estetike, – e sidomos 
që të kënaqë synin – aj trup i majun e i shndoshë e me andje 
zhigatuni, dhe në fund ai bisht i përculluem në flakën e
bukurisë hyjnore. Rri njeriu përpara kësaj alternative tue u 
krue gjithnji mbas veshi, ku e ha dyshimi – se nuk di se 
ç'ftyrë të zgjedhi.

Por, falemi Perëndisë! Praktik ashtu siç e ka dhanë natyra, 
në fund të fundit njeriu dijti me zgjedhë. Edhe dijti me 
zgjedhë fare mirë; aq mirë sa edhe krijesat e planeteve të 
tjerë, dhe ma të përparuem se njeriu, ja patën lakmi. 
Vetë Perëndia, tue i ra kokës me dorë, tha se nxënësi e kaloi mësuesin, 
dhe shumë-shumë u pendue se ç'shkathtësi i dhe njeriut. 
Njeriut iu shtue vullneti për tu praktikue në shkathtësi. 
– E dikush dikur tha: “Nuk mundet me kenë shërbëtori ma i madh 
se zotnia e tij, as nxanësi ma i madh se mësuesi i tij.” 
O vall! Ç'ironi groteske.

Por a e dini se ku qëndron eureka (e gjeta!) e njeriut?

Ç'bani njeriu me alternativën? – (Ha fort' e qerrata duel njeriu). 
Sokrati kursesi nuk iu pëlqente, – por as derr nuk munb t'u bate 
që ta merrte ftyrën e tij. Derr! Vërtet se asht i lakmueshëm 
derri, por, sadokudo, do të ruhet dinjiteti njerzuer përpara
botës – edhe se mikroskopike në pikëpamje të tolerancës morale. 
Atëhere, në këtë pezullim të njeriut, u zgjua në të ajo gja 
që nuk asht prej kësaj bote, ajo gjasend q'i thonë pjesa 
qiellore, hyjnore, perendore e kuj dij ma … u zgjue – edhe 
njeriu u ba batakçi. Ndroi ftyrat: ftyrën e derrit ja vu 
Sokratit, e ftyrën e Sokratit ja vu derrit e në këtë të 
mbramin u mushniue vetë. Muer ftyrën e Sokratit të 
vuejtun – por vetëm ftyrën – e pjesën e mbrame ja muer 
krejt derrit. _De iure_ u ba Sokrat, e _de facto_ ishte derr. 
Mbet Sokrati i vuejtun me ftyrën e derrit – dhe mbet të 
vuejë edhe mbas vdekjes së vet. (Edhe këtu asht 
tragjedia e Sokratistëvet dhe nji arësye se njeriu zgjodhi 
të bahet derr). E njeriut – pos në skenë – nuk ja kënde tragjedinë. 
Thashë se _de iure_ u ba njeriu Sokrat, por _de facto_ ishte derr. 
Krijesat nuk mund ta njofin se asht derr dhe e nderojnë si një 
Sokrat. Por ka i herë njeriu nuk mund të mshehi cilsinat e 
derrit dhe na paraqitet ashtu siç asht.

Kështu njeriu kalon nëpër shekuj. Në vend që të naltsohet ndër 
sfera të kullueta e të shklasi prej hyllit në hyll me hapa 
përparimi – njeriu poshtnohet e bahet derr dhe Sokratin e 
dëbon të fyem, tue ia vu maskën e derrit.

Qashtu njeriu ja luejti lojën... kujt?... Vetes! Vetes! – bërtet 
morali prej mërgimit.
