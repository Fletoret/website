---
title: Puthja e cubit
author: Migjeni
respectLineBreaks: false
parent: Novelat e qytetit të veriut
grandparent: null
order: 21
---


Edhe një prandverë ka ardhë. Prandvera e 17-të për Dilën, e cila,
e shtrime në bar, ndjeu se ka taman, as më pak as më tepër se 17 vjet.

— Nano! Sa vjet kam? – pyeti nanën në shtëpi.

— Tashti i mbush 17, bijo! – I tha nana me një dorë n'ijë e me tjetrën mbi sy, për m'u mprojtë nga rrezet e diellit.

Edhe Dila, e shtrime në bar, ndjeu se ka taman 17 vjet. Ashtu e shtrime,
shikon qiellën e kaltërt dhe ndigjon cingaret, një të dashit të grigjës
ma e hollë, dhe tjetra e lopës me za ma të trashë. Çohet herë herë e
shikon bagtinë dhe prap shtrijet, me një dëshirë të vokët në gji. Sa
fort Dila që i ndjen të 17 vjetat në vete! Kur në të kapërthyemit e
dëshirës, ven shplakët në krye dhe ma fort shtrihet, ndjen si nder veshë
dhe nder tamtha i rreh gjaku rrjedhje të forta dhe e ban me ndie edhe
me dishrue ma tepër. Atëherë Dila mbyllë sytë. Ashtu me sy mbyllë pret
diçka. Buzët e saj të lagta e të çeluna për gjysë i terte flladi i lehtë...


Para ksaj prandvere bani një dimën acar. Bora që tashti shifet si
kunorë vetëm nder bjeshkët e nalta, në dimën kish mbulue mbarë tokën.
E stuhia e tmerrshme s'kish lanë pa futë borën deri ndër shpella mali
dhe zgavrriqe drunjsh. Në kët acarim dimri dhe bishët e malit zbriten
nëpër katunde te njerëzit. Por kta nuk i priten mirë. Bashkë me bishët
e malit zbriti edhe Cubi, i cili ishte tmera për ata që kishin ndigjue
për të e që nuk e njifshin. Në besë, në buk'e krypë, i ati i Diles e
mbajti cubin si mik. Dhe gjatë një mueji sa ndenji Cubi në shtëpi të
saj, Diles iu ba se ky Cub nuk asht ai Cub për të cilin flisnin se vret,
grabit, përdhunon. Me të vërtetë po at emën kishte; por jo nuk ishte ai.
Cubit mik njëzetekatërvjeçar i buzqeshej nana, i buzqeshej Prenda,
e shoqja e re e vllaut, baba i fliste me za të butë e vllau këndonte me te.
Cubi-mik ishte i mirë dhe të gjithë e nderojshin, Dila kanjëherë me
dashje dhe pa dashje e shikonte në sy dhe kuqej, kanjëherë me dashje e
pa dashje, tue bamë punë nëpër shtëpi, në të kaluem e prekte me krah
dhe nga kjo prekje iu rritshin gjitë.

As nga armët e tija, rrypat me fishekë, pushka dhe revolja nga të gjitha
këto Dila s'kish frigë. Një ndjesi e fshehtë rritej në zemrën e Dilës
dhe sa ma shum ditë kalojshin aq ma e madhe bahej. Dhe ndiesia u ba
dëshirë, dëshirë që të len pa gjumë.

Por një ditë, kur dielli sa një pare e madhe sermi u çfaq në qiell,
Cubi shkoi. E dila mbet vetëm me dashurinë për Cubin.

\* \* \*

Asht e flakët dëshira e Dilës në një ditë të shkëlqyeshme prandvere kur,
e shtrime në bar, ndjen se si i rreh gjaku ndër dej. Asht edhe ma e flakët
dëshira e Dilës kur i ka syt' e mbyllun e me andrim vezullues don me krijue
atë që s'ka. S'ka… Nuk u pa ma Cubi. E 17 prandvera të saja janë 17
thirrje të nxehta të heshtura drejtue Cubit.

Ashtu e shtrime dhe n'andrim Dila nuk desht t'i çeli syt' edhe se ndjeu mbi
trupin e vet një peshë dhe prishi dihatunin e nji mashkulli e mbi buzët e
veta të përvlueme një njomsi. S'i çeli syt'. Ndoshta kish frigë të mos
prishi ekstazën në të cilën  kishte ramë… E kur ndjeu lehtësimin e trupit
i çeli syt. Por aty s'pa kend. U hodh nga ana e majt. Dila u drodh.
"Ai asht! tha – Cubi!" dhe u vue në ndjekje të gjurmës majtas.
Si e dehun, gjithnjë n'ekstazë. La grigjen, as që i binte ndër mend,
pse kërkonte Cubin. Doli në rranxë të malit shkambuer. E thirri me emën,
por bashkë me këmbët e saja që përplaseshin prej shkambit në shkamb,
q'ashtu dhe thirrjet e saja u përplaseshin – kot.

Kur erdh muzgu i mbramjes nëpër livadhe dhe nëpër shkambijt, ndigjoheshin
thirrjet plot idhnim dhe dhembje:
"Dilooo! Dilooo! Dilooo!