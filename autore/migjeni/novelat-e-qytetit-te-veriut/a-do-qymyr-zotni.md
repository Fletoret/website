---
title: A do qymyr, zotni?
author: Migjeni
respectLineBreaks: false
parent: Novelat e qytetit të veriut
grandparent: null
order: 5
---


Dy thasë qymyr mi kal. Pranë, malsorja. Trotuari me blok dyqanesh
djathtas, ashtu edhe majtas. Kali dhe malsorja në parakalim. Qymyri
në konkurs. Shikon njeriu artist dhe ia prish sytë kjo dis-harmoni.
Një disonancë e vrazhdë. Malsorja i fryn hundët, prodhimin e
njesh për trotuar dhe gishtat i fshin për xhubletë. Veprim i
thjeshtë, por motiv delikat për një piktor. Thupra në dorë të
malsores shkrryhet përtokë dhe shkruen një vijë kilometri gjatë
rrugës. Q'ashtu malsorja nënvizon mendimet e veta.

— A do qymyr, zotni?
— Sa?
— Dymbëdhetë lekë… Po ndalu, thuej ti sa. Pse po hik?
— Në kët vapë dymbëdhjetë lekë? – pyet një tjetër tue perqeshë.
— Po sa jep ti, pra?
— Jo, mue nuk më duhet.

—  Vërtet vapë ban. Pa kujt i duhet qymyri. Po e mbaj dhjetë lekë,
mendon malsorja dhe hec nëpër hije rrugës së qytetit. Kali lëviz në
symbyllë. Ndoshta andrron. Tash në pleqni andrron dashnin' e
dikurshme të pelës. Malsorja s'e nget. Nuk e trazon në knaqsi të
tij të pamvarshme. Asht duruese. Kur dalin në diell, përdhe shkrryhet
një hije.
Dy hije. Dy hie të ngatrrueme, të kapërthyeme, hieja e kalit dhe
hija e malsores. Nuk mund ti dallojsh këto dy hie. Nuk mund t'i këputish.
Njana pa tjetrën nuk shkojnë. S'kanë vlerë. Se vetëm bashkë përbajnë
një tansi. Një tansi jetsore. Krk-krk kthehet qymyri në shtëpinë
të kalit, krk, krk, krk dhe krizmat monotone të patkojve të kalit,
që ndeshin për gurë. Malsorja çon kryet. Shikon diellin… koha me u nisë.
Me u kthye në malsi. E qymyri s'u shit. Vendosi ta japi ma lirë.

— O ti djalë, sa asht sahati?
— Djaloshin e tërheq bukuria e malsores. Miqësisht i afrohet dhe i
thotë sa asht ora. E pyet sa e mban qymyrin. Ban pazarllëk, edhe
pse s'ka qëllim ta blejë. Por malsorja asht e bukur dhe e re. Pse
mos të kuvendojë pak me të? “Asht e ndytë, – konstaton djaloshi.
Sa teveqelë janë këto katundarët. Nuk të kuptojnë. Duhet me i
thanë… dhe atë që nuk thohet”.

Kështu mendon djaloshi dhe e shikon malsoren si bir zotnie shërbtoren
e re të veten. Teveqele! Teveqele! S'kupton asgja!. Dhe djaloshi
shkon në punë të vet. E malsorja fillon të shqetësohet për kthimin
në malsi. Shikon diellin, si gjithnjëi po afrohet nga perëndimi. Si
ka për t'u kthye në malci nëpër terr? Me të vërtetë, ajo nuk dron
prej lugetënve dhe bubezhelave por… T'ishte plakë nuk do kishte
aspak frikë, por… Kujtohet si nja dy tri herësh i janë vu mbrapa
do njerëz, dhe së pari nuk dinte se ç'lypshin prej saj… Pra, nuk i
ndron bubazhelat si qytetarët, por njerëzit… Njerëzit i ka ajo
frigë. E pse? Pse asht e re dhe pak e bukur.

— Një dhimbë e kandshme shtrëngon zemrën e malsores.
— Sa e ke at qymyr fisnike?
Malsorja siellet. E njef njeriun q'e pyet. Ja ka shite edhe nji herë qymyrin. I thotë:
— Tetë lekë! – Jo, shtrejt e ke… Më ke idhnue atë ditë, – i thotë njeriu dhe shikon majtas e djathtas.
Malsorja qeshet, disi e turpnueme. E mshef ftyrën. Kuqet. Nuk i çon sytë në njeriun. Pyet e frigueme:
— Sa për ty pra?
— Pesë!
— Merre shtatë!
— Hajde për gjashtë! Malsorja rri pezull.
Mendohet. Shikon diellin – Ja pash hajrin! – thotë, dhe i shkon
mbrapa blesit. E ai njeri q'aty, ai që tash po ec përpara saj, peshon
shumë randë në kujtesën e malsores, e cila kuqet e skuqet nga turpi.