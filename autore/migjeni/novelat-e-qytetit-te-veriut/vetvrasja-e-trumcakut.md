---
title: Vetvrasja e trumcakut
author: Migjeni
respectLineBreaks: false
parent: Novelat e qytetit të veriut
grandparent: null
order: 9
---

Dhe trumcaku vuente nga melankolia. U lind në një vend me 
të vërtetë të shkretë. Në vend të barit bijshin qimet e derrit 
e në vend të pemve - brinat e një shtazës parahistorike. Dhe në 
kët natyrë - e cila nuk mund të quhet natyrë - kush mos të 
bahet melankolik? Dihet se një trumcaku s'i duhet shumë për jetë, 
por natyra, e cila nuk ishte natyrë, s'i epte as aq.

Mos pyetni si e tek u gjet trumcaku n'at vend, dhe si e tek u 
gjet njeriu në kët pike kozmike; nuk dijmë shumë. Hipoteza dhe 
andrra. Miliona vjetësh dhe një fjalë goje, si për shembull: 
"…të bahet dritë! Dhe drita u ba!" - A shifni? Një fjalë 
magjike! Hokus-pokus! Sa bukur!

Dhe unë thash: të bindet trumcaku në një vend ku në vend të 
barit bijnë qimet e derrit e në vend të pemve - brinat e një 
shtazës parahistorike.

Njëherë trumcaku qëndroi mbi një brenë. U mërzit të shikojë 
qimet e derrit, u mërzit të fluturojë prej brenës mbi brenë.
Nga mërzia dhe idhnimi mbylli syt. Ra në pikllim melankolik. 
Njeriu me temperament melankolik asht inteligjent. E inteligjenca 
në kuptim ma të hapët të fjalës, pakkuj i solli qetsi dhe të mire.

Dhe trumcaku, në majë të brenës e në kulm të melankolis, vendosi 
të vritet. Plot ironi filozofike shikonte rreth përqark vetes
e vendimi i patundun mirfilli pasqyrohej ndër syt e tij të 
dëshpruem. Cicrroi një here, cicrroi dy here; cicrroi tri here. 
Mandej një crrrr e gjatë e plot mallëngjim ishte porosia e tij 
e fundit. Testamenti i dhimave të tij. Dhe, pa u dhanë krahve, 
këcej prej brenës… ra mbi një qime të derrit, të gjatë e të 
mprehtë si thika, dhe u ngul mbi të.

Trumcaku i ngulun mbi një qime të derrit. Me krahët dhe puplat 
e tij lonte era dhe e sjellte rreth qimes, si sillet dhe gjeli
metalik në majë t'oxhaqeve tona. Atbotë frynte veri. 

Ç'ka janë këto kapërcime logjike! Ka me bërtitë ndokush.

Po, lexues i dashtun e jo i cekët. Po! A pak po kemi kapërcime 
logjike, morale dhe dogmatike në botën tone reale? Pse po 
zemrohe dhe po don me më gjykue për disa kapërcime logjike
askuj damsjellje?
