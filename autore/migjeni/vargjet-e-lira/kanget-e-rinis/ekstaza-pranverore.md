---
title: Ekstaza pranverore
author: Migjeni
respectLineBreaks: true
parent: Kangët e rinis
grandparent: Vargjet e lira
order: 1
---

… dhe pranvera erdhi…
Nepër ftyra tona rrëshqiti një gëzim
dhe ndër zemra tona ngrehi një folé
e një jetë e bukur, e një jetë e ré
me dëshira të shumta po buzqesh në lulzim.

… dhe dallndysha erdhi…
si shpirti n'ekstazë, në hovin e shejt shtri,
me qiellën rroket, me diellin puthet,
dridhen krahët në hare – mandej poshtë versulet
tu' dhurue në cicrim përshndetje njëmijë.

… triumfon bylbyli…
kangëtar plot magji në gemb të trandafiles,
në një tempo të marrë përkdheljet po shfre
e kanga kumbuese, kang' e tij pa fre,
asht si kangë Orfeji ndër telat e lyres.

… dhe vesa shkëlqen…
në një pikë t'argjent' pasqyrohet jeta
tërheqse si andra dhe si vijzatimi
ndër orët e hyjzimit, kur shpërthen agimi
e rrezet e arta rrëshqasin ndër fleta.

… dhe pranvera erdhi…
Nepër ftyra tona rrëshqiti një gëzim
dhe ndër zemra tona ngrehi një folé
e një jetë e bukur, e një jetë e ré
me dëshira të shumta po buzqesh në lulzim.
